Pitäisi löytää luettelo suomennetuista kaunokirjallisista teoksista, jotka käsittelevät ensimmäistä maailmansotaa. Onko kirjastossa tällaista koostetta?
Pystyt saamaan kirjoista jonkinlaisen listan seuraavalla tavalla osoitteessa http://www.helmet.fi:

1) Valitse ”Muut hakutavat” ja hakutavaksi ”Asiasana”.

2) Kirjoita hakukenttään ”ensimmäinen maailmansota” ja ota kohdasta ”Koko aineisto” valinnaksi ”Kaunokirjat”.

3) Paina ”Hae”, niin sinulle pitäisi ilmestyä lista HelMet-kirjastojen kaunokirjoista, jotka käsittelevät jollakin tavalla ensimmäistä maailmansotaa. Mukaan tulevat myös alun perin suomeksi kirjoitetut teokset, mutta niitä ei liene kovin vaikea ohittaa listaa selatessa. Aivan täydellinen listaus ei ole, koska vanhoissa kirjoissa ei ole kunnollisia asiasanoja eikä niitä siksi löydy oikein mitenkään, vaikka ne käsittelisivätkin ensimmäistä maailmansotaa. Tarvittaessa hakutuloksia saa rajattua esimerkiksi kielen mukaan kohdasta ”Rajaa/Järjestä hakua”.

Toinen mahdollisesti kätevä apuväline on osoitteesta http://www.kirjasampo.fi löytyvä Kirjasampo. Sen hakukenttään voi laittaa suoraan hakusanan ”ensimmäinen maailmansota” ja tuloksena tulee lista kaunokirjallisuudesta. Kirjasampokaan ei ole kattavuudeltaan täydellinen, mutta se saattaa sisältää jossakin määrin enemmän asiasanoitettua aineistoa kuin HelMet. Kirjasampo on tosin vielä kehitysvaiheessa, joten sen toiminta saattaa olla välillä hidasta ja tuloksetkin kaukana täydellisestä. Siinäkään ei ole mahdollisuutta rajata tuloksia pelkästään suomennettuun kaunokirjallisuuteen.

Toivottavasti näistä on apua.
