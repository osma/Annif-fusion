Olen omakustantanut kaksikielisen kirjan nimeltä Finns Down Under. Documents of Finnish Immigrants in Australia. Kielisten maassa. Dokumentteja australiansuomalaisista.(Logan, Australia 2007)
 
Kirjassa esitellään muotokuvin australiansuomalaisia siirtolaisia. Tekstiosuudet ovat otteita muotokuvissa esiintyvien siirtolaisten Suomen muistoista ajalta ennen Australiaan muuttoa. Tekstit ovat suomeksi ja englanniksi. Kysymys kuuluu: mitä siirtolainen muistaa ja muistelee "vanhasta maastaan" sen jälkeen, kun on asettunut "uuteen maahan"? 

Uskon, että kirjan anti kiinnostaa ainakin siirtolaisia sekä siirtolaisuudesta, Australiasta, muistoista ja muistamisesta, suomalaisen arjen historiasta, valokuvauksesta, suomen kielestä, kielen muuttumisesta, murteista, slangeista, fingliskasta, kulttuureista ja siirtolaisen identiteetistä kiinnostuneita. 

Miten saisin Finns Down Under. Kielisten maassa -kirjani suomalaisiin kirjastoihin?
Ei olemassa mitään helppoa ja nopeaa keinoa markkinoida kirjaa kirjastoille, mutta laitan tähän ne vaihtoehdot, joita voit käyttää.

Voit ottaa yhteyden BTJ-Kirjastopalveluun ja kysyä, ottaisivatko he kirjan myyntiluetteloonsa. BTJ-Kirjastopalvelu välittää kirjoja hyvin moniin kirjastoihin Suomessa. Heidän yhteystietonsa löytyvät sivun http://www.btj.fi/ kautta. Kirjoita sinne sähköpostia ja kysy, miten sinun pitää toimia ja mihin lähettää näytekappale teoksesta. Käytäntö heillä on käsittääkseni se, että lähetät sinne näytekappaleen kirjasta. Jos he hyväksyvät kirjan listalleen, he laativat siitä lyhyen esittelyn ja tarjoavat sitä kerran listallaan kirjastoille ostettavaksi. Kirjastot voivat tilata kirjan BTJ:stä ja BTJ tekee tilauksen sinulta niin monesta kappaleesta, kun heille on tullut tilauksia. Kirja on kuitenkin listoilla vain kerran ja rajallisen ajan (pari viikkoa) eli BTJ ei pysyvästi välitä sinun kirjaasi. BTJ veloittaa kirjasta hieman enemmän kuin sinä, koska he myyvät kirjastoille samalla myös kirjan luettelointitiedot.

Voit tarjota kirjaasi myös Kirjavälitykseen (http://www.kirjavalitys.fi/Uudet_sivut/aloitussivu.html). Kirjavälitys välittää kirjoja kirjakauppoihin. Heidän toimintatavoistaan ja maksuistaan en tiedä, joten kysy niitä heiltä.

Kirjastot.fi-sivuilla on Kirjallisuus-kanavalla Pienkustantajien uutuuksia –palsta (http://www.kirjastot.fi/kirjallisuus/kustantajatiedotteet/), jossa pienkustantajat voivat julkaista ilmoituksia uusista teoksistaan. Voit lähettää teoksesta esittelyn kirjastot.fi-toimitukseen (toimitus@kirjastot.fi), niin julkaisemme ilmoituksen tuolla palstalla. Ilmoituksessa voi olla vain tekstiä, ei siis kuvia.

Voit markkinoida kirjaa myös suoraan kirjastoihin. Kirjastojen yhteystietoja löydät Kirjastot-kanavaltamme (http://www.kirjastot.fi/kirjastot/)
