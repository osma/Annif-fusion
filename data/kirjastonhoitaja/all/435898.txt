1939-1944 aikana suljettiin tuhatkunta suomalaista 1939 säädetyn lain nojalla turvasäilöön. Onko näille turvasäilöön otetuille maksettu Suomen valtion toimesta sodan jälkeen rahallisia korvauksia tai onko valtion taholta pydetty anteeksi heidän kohteluaan ?
Korvauksia maksettiin.
Vuonna 1945 eduskunta hyväksyi lisämenoarvioon 75 miljoonan markan suuruisen määrärahan maksettavaksi korvauksiin poliittisista syistä tuomituille, syytteessä olleille tai turvasäilössä pidetyille. 

Korvauksia maksettiin arviolta 270 henkilölle. Nykyrahassa jokainen sai keskimäärin 28 400 euroa.

19.6.1945 pidetyssä eduskunnan täysistunnossa hyväksyttiin Laki poliittisista syistä tuomituille, syytteessä oleville tai turvasäilössä pidetyille heidän menetetyistä ansiotuloistaan myönnetyn korvauksen verovapaudesta - 653/1945. Lain taustalla olevassa hallituksen esityksessä 19/1945 todetaan mm.: ”Kysymyksessä olevaa määrärahaa on Hallituksen esityksen perustelun mukaan käytettävä korvaukseen oikeutettujen menetettyjen ansiotulojen ja heidän oikeudenkäyntikulujensa korvaamiseen, ja korvauskysymys on Eduskunnan edellä mainitulla päätöksellä tullut periaatteellisesti ratkaistuksi.”

Anteeksipyyntöä emme pysty jäljittämään. 


Lähteet:
653/1945 - Laki poliittisista syistä tuomituille, syytteessä oleville tai turvasäilössä pidetyille heidän menetetyistä ansiotuloistaan myönnetyn korvauksen verovapaudesta.

Edelliseen säädökseen liittyvä hallituksen esitys 19/1945

Suomen vankeinhoidon historiaa. Osa 4: Vangit – vankilat – sota. Suomen vankeinhoitolaitos toisen maailmansodan aikana / Jussi Nuorteva. Helsinki, 1987.

Helsingin Sanomat 2.2.2014. Valtion myöntämiä sota-ajan korvauksia. Lähde: Kansallisarkisto/Jussi Nuorteva
