Mistä sana "raina" tulee? Tiedän, että tämä on vanha tapa tallentaa kuvia nauhalle, josta niitä heijastettiin piirtoheittimen kaltaisella rainakoneella valkokankaalle.
Kielitoimiston sanakirjan (2013) mukaan "raina" on tarkoittanut aikaisemmin opetusvälineenä käytettyä ja filminauhalle kopioitua kuultokuvasarjaa. Nykyisin elokuvaa saatetaan puhekielessä nimittää leikillisesti rainaksi.

Rainoja esitettiin rainakoneella, joka oli yleinen opetusväline Suomen kouluissa 1960-luvulla. Rainat ovat 35 mm:n diafilmille kopioituja kuultokuvasarjoja. Niitä valmistettiin paljon juuri opetuskäyttöön, ja ne olivat yleensä mustavalkoisia. Lyhyt kuvaus rainakoneesta löytyy esimerkiksi Helsingin yhteislyseon www-sivuilta: http://hyl.edu.hel.fi/hyl100/taikalyhty/index.html

Kielitoimiston sanakirja esittää myös kolmannen merkityksen sanalle "raina". Paperi- ja selluteollisuudessa se tarkoittaa paperikoneessa tai sellun valmistuksessa jatkuvana nauhana syntyvää paperia tai sellua.

Sanan alkuperästä on suhteellisen vaikea löytää tietoa. Nykysuomen sanakirja 2:n (1980) mukaan "raina" tarkoittaa pitkää, kapeaa ja tasa-aiheista nauhaa. Tämä saattaa ehkä muodostaa pohjan sanan uudemmille merkityksille. Suomen kielen etymologinen sanakirja III (1962) taas antaa sanalle "raina" mm. seuraavan selityksen: "raakapuu, tanko, jolla purje kohotetaan (Karj. Kann.)." Sanakirjan mukaan tämän sanan on ajateltu tulevan venäjän kielen purjepuuta tarkoittavasta sanasta. Teoksessa esitetään myös toinen merkitys raina-sanalle: "raakki raja, käyttökelvottomaksi kulunut esine (Kymi, Suomenlahden saaret, Inkeri)". Tässä merkityksessä sana liittyy todennäköisesti sanaan "raihnas".
