Mistä johtuu ja "kenen syy" on se, että Suomen televisio on täysin sivuuttanut shakin urheiluna? Sitä ei ole kymmenien vuosien aikana näkynyt urheiluruudussa tai muissakaan urheilua käsittelevissä uutis- tai muissa katsauksissa varmaankaan montaa sekuntia enempää?

Miten ne, jotka ovat vastuussa tästä linjasta esim. YLE:llä perustelevat tällaisen sivuuttamisen? Miksi Suomessa pääpaino tuntuu olevan talviurheiluissa? Onko se, että NL aikoinaan oli valtava shakkimestarimaa syynä siihen, että Suomi halusi tästä irtisanoutua? Missä on ohjelmista vastaavien "Puolutuspuhe" tähän törkeään laiminlyöntiin! p.s YLE:ltä en saanut vastausta tähän, joten älkää ohjatko minua enää sinne!
Kysymykseen ei voi vastata tiedon pohjalta, koska sellaista päätöstä, että shakkia ei näytetä televisiossa, tuskin on koskaan tehty. Useimmiten jonkin asian puuttuminen ohjelmista johtuu siitä, että kukaan ei ole tehnyt myönteistä päätöstä. Uskoakseni näin on myös shakin kohdalla.

Toisaalta on selvää, että shakki on varsinkin suorana lähetyksenä äärimmäisen hankala haaste. Pelirytmi voi olla erittäin verkkainen, eikä kukaan tiedä pelin kestoa. Voi myös olla, että pelistä tulee hyvin tylsä rutiinitasapeli, mutta sitäkään ei ohjaaja voi etukäteen tietää.

Mikään ei kuitenkaan estäisi näyttämästä televisiossa pikashakkia tai editoituja eli varsinaisiin tapahtumiin keskittyvää ohjelmaa. Näinhän tehdään monien urheilulajien kohdalla siksi, ettei aika riitä koko tapahtuman välittämiseen.

Pohjimmiltaan kysymys on tietysti arvovalinnoista. Suomi ei kuulu shakin suurmaihin, eikä meillä on koskaan ollut kansainvälisen huomion vanginneita suurmestareita. Jos sellainen saataisiin, todennäköisesti myös YLE alkaisi lähettää shakkiin liittyviä ohjelmia aiempaa enemmän. Kun jokin laji saa suosiota, se saa myös näkyvyyttä televisiossa. Shakki on toistaiseksi liian "pieni" laji Suomessa.

Itse en usko, että shakin huono näkyvyys televisiossa liittyisi Neuvostoliiton merkittävään asemaan shakkimaana. Kyllä peliä pelataan paljon muuallakin ja monet nuoremmista suurmestareista ovat kotoisin ympäri maailmaa, yksi Norjastakin.

Heikki Poroila
Tikkurilan kirjasto
