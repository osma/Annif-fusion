Saako Helmet-järjestelmästä tai jostain muusta järjestelmästä listaa, jossa olisi kestosuosikit - tarkoitan kaunokirjoja, jotka ovat vähintään viisi vuotta vanhoja ja joita on ollut lainassa jotakuinkin jatkuvasti niiden olemassaoloajan? En kaipaa mitään "kolmen kärkeä", vaan pitempää listaa, jota voisin käyttää lukuvinkkilistana.
Tuollaista listaa ei valitettavasti saa HelMetistä eikä edes virkailijajärjestelmän puolelta. Järjestelmä ei nimittäin pysty erittelemään lainausta vuosittain kuin kahden viimeisimmän vuoden osalta. Muuten näkyy teoksesta vain lainaus- ja uusimiskertojen määrä siltä ajalta, kun kirja on ollut järjestelmässä. Kokonaislainauksesta on vaikea eritellä, ovatko lainat kertyneet kirjan ollessa uusi vai tasaisemmin koko ajalta.

Tilastojen tarkastelemisessa on myös se ongelma, että kaikista lainaus- ja uusimiskerroista saa selville ainoastaan nykyään järjestelmässä olevin niteiden tiedot. Poistettujen niteiden tilastotietoja ei saa. Kestosuosikin asema on myös aika tulkinnanvarainen: esimerkiksi Adolf Hitlerin teos ”Taisteluni” kaksoisniteenä on käytännössä jatkuvasti lainassa ja siinä on hurjasti varauksia, mutta kirjaa on järjestelmässä vain yksi kappale.

Tilastoasiantuntijamme sanoi, että tällaisten kestosuosikkien paras listaustapa on yksinkertaisesti henkilökunnan mututuntuma. Itse sanoisin näin mututuntumalla, että ainakin sellaiset kouluissa luettavat kirjat kuin Väinö Linnan ”Tuntematon sotilas” ja J. D. Salinger ”Sieppari ruispellossa” ovat jonkinlaisia kestosuosikkeja. Kollega ehdotti myös Hemingwayn teosta ”Vanhus ja meri” sekä Paul Coelhon ja Virginia Woolfin teoksia, ja itselleni tulivat mieleen dekkarien puolelta Jo Nesøn teokset, jotka vähän vanhempinakin liikkuvat kohtuullisesti. Pidemmän listan kokoaminen mututuntumalla vaatisi varmasti enemmän kollegoita pohtimaan asiaa.
