Kuulin viime syksynä, että Helsingin kirjastoihin ollaan perustamassa "lukinurkkauksia" (joissa olisi materiaalia oppimisvaikeuksista käsiville? Selkokirjoja? harjoitusmateriaalia?) sekä lainakappaleita tietokonepeleistä, joiden avulla voi harjoitella mm. lukemisen, laskemisen ym. alkeisiin liittyviä asioita. Kuulin, että lukinurkkia olisi tulossa mm. Kallion kirjastoon ja 10-kirjastoon. Onko tämä suunnitelma toteutumassa? Ja, jos on , koska materiaalia pääsee lainaamaan?
Kallion kirjastossa toimi Lukinurkka vuosina 1993 - 2000. Se oli Suomen ensimmäinen yleisölle avoin informaatiopiste oppimisongelmista. Nykyisin toiminta on siirtynyt Erilaisen oppimisen keskuksen tiloihin Vilhonkadulle. Keskuksessa toimii Helsingin seudun erilaiset oppijat ry eli HERO, joka on yhdysjärjestö erilaisille oppijoille, heidän vanhemmilleen ja muille asiasta kiinnostuneille. http://www.lukihero.fi/index2.html
Erilaisen oppimisen keskuksen palvelut on tarkoitettu kaikenikäisille oppimisvaikeuksista kärsiville.

Kallion kirjastossa on edelleen informaatiopiste oppimisvaikeuksista, joka sijaitsee kirjaston ensimmäisessä kerroksessa. Pisteestä löytyy tietoa luki- ja oppimisvaikeuksista sekä esitteitä ja tiedotteita mm. Heron toiminnasta. Informaatiopisteeseen on sijoitettu myös Kallion kirjaston selkokirjat, äänikirjat sekä isotekstiset kirjat. Lisäksi Kallion kirjastosta löytyy paljon oppimisvaikeuksiin ja niiden kuntoutukseen liittyvää tietokirjallisuutta sekä erilaisia kuntouttavia harjoitustehtäviä. Nämä kirjat on sijoitettu kirjaston toiseen kerrokseen. Lasten selkokirjat on sijoitettu ainakin toistaiseksi lasten osastolle kolmanteen kerrokseen.

Lasten osastolle on sijoitettu myös alkuvuodesta 2007 hankitut alkuopetus-ja lukiohjelmat sekä matemaattisia taitoja harjottavat tietokoneohjelmat, jotka Kehitysvammaliiton Tikoteekki lahjoitti Helsingin kaupunginkirjastolle. Romput tulivat lainattaviksi vuoden 2007 alussa.  Lahjoitettuja ohjelmia on 19 eri nimikettä ja yhteensä niitä on 72 kpl. Ohjelmat sijoitettiin Kirjasto 10:iin ja Kallion kirjastoon ja ne ovat lainattavissa HelMet-lainausjärjestelmässä Espoon, Helsingin, Vantaan ja Kauniaisen kirjastojen kautta. Lisäksi Kirjasto 10:ssä  romppuja voi käyttää myös paikan päällä. Nämä romput löytyvät erityisestä työasemasta, joka on tarkoitettu mm. näkövammaisille ja liikuntarajoitteisille henkilöille. Tavallisen hiiren ja näppäimistön lisäksi saatavilla on erikoishiiriohjain (joystick-hiiri) ja painikkeet henkilöille joilla on ongelmia käsien hienomotoriikan kanssa. Apua laitteen käyttöön saa kirjaston henkilökunnalta ja sen käyttöön voi varata ajan Kirjasto 10:stä p. 09-31085000. 

Lainattavat romput löytyvät pääkaupunkiseudun yhteisestä aineistoluettelosta Helmetistä http://www.helmet.fi Valitse Helmetin etusivulta kohta sanahaku ja kirjoita hakulaatikkoon sanat tietokoneavusteinen oppiminen. Tämän jälkeen valitse Aineisto-alasvetovalikosta rajoittimeksi cd-rom ja hae. Klikkaamalla rompun nimeä saat esiin saatavuustiedot. Varauksen voit jättää suoraan Helmetiin klikkaamalla sivun ylälaidassa olevaa painiketta Varaus. Samalla periaatteella voit etsiä kirjoja oppimisvaikeuksista. Valitse edelleen sanahaku ja kirjoita hakulaatikkoon sana oppimisvaikeudet. Rajoittimeksi voit valita esim. kirjat. Tällä tavalla Helmet etsii sinulle kaikki pääkaupunkiseudun kirjastojen kokoelmiin kuuluvat oppimisvaikeuksia käsittelevät kirjat.

Kallion kirjaston lukisivut löytyvät osoitteesta: http://www.lib.hel.fi/fi-FI/kallio/lukiinfo/
Sivuilta löytyy tietoa oppimisvaikeuksista sekä kirjaluetteloita, esimerkiksi kaikki Helmet-kirjastojen selkokirjat. Luettelon linkkien kautta pääset tekemään varauksia.

Lisätietoja:
http://papunet.net/yleis/ohjelmat/tietoa-opetusohjelmista.html
http://papunet.net/tikoteekki/
