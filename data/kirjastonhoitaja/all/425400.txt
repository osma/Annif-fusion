Millainen mahtoi olla ns. Venäjän "Suomen armeijan" kapteeni-adjutantin univormu vv. 1820-30? En tarkoita Suomen armeijan kapteenin univormua, vaan todellakin Venäjän. Upseerin käytössä oli kaksi univormua, joista toinen kai tarkoitettu juhlaa varten. Kuvan näkeminen oliisi erinomainen asia.  Nimimerkki "Kapteenin univormu".
Kysymykseen ei pysty antamaan aivan tyhjentävää vastausta. Napoleonin sotien sekä Krimin sodan aikaisista asepuvuista löytyy kuvamateriaalia, mutta välissä oleva suhteellisen rauhan kausi on niukempi. Jotakin kuitenkin pystyy kirjallisuudesta päättelemään.

Aikakauden venäläiset jalkaväen asepuvut vaihtelivat sen mukaan oliko kyseessä kaarti, krenatöörit, fusilieerit, rakuunat tai linjajalkaväki, vaikka funktionaalisesti ne olivatkin meidän näkökulmastamme jalkaväkeä. Matti Närhi kertoo Venäjän varuskuntajoukkoina Suomessa toimineen erilaisten linnoitusjoukkojen lisäksi 1840-luvulle asti 23. jalkaväkidivisioona. Oletettavasti sen rykmentit olivat linjajalkaväkeä.

Venäläisen jalkaväen asetakin väri oli vanhastaan tummanvihreä. Kaulukset ja hihat olivat vuoden 1783 säädösten perusteella punaiset. Paraatipuvussa jalkaväen kravatti oli punainen, muuten musta. Saappaita käytettiin palveluskäytössä, muuten kenkiä. Vuonna 1803 otettiin käyttöön silinterimäinen shako-päähine, jonka mallia uusittiin pariinkiin otteeseen 1810- ja 1820 –luvuilla.  Vuodesta 1809 upseerit käyttivät epoletteja, joihin oli merkitty divisioonan numero.

Napoleonin sotien jälkeen asetakin kaksirivinen napitus korvattiin yksirivisellä. Valkoiset pellavahousut korvattiin tummanvihreillä, paitsi kesän paraatikäytössä. Vuonna 1828 linjajalkaväen, rakuunoiden ja ratsuväen käyttämien shako-päähineiden englantilaistyyppiset kokardit vaihdettiin kaksipäisiksi kotkiksi. Rykmentin numeroa pidettiin päähineen kokardisssa ja napeissa. Upseereilla on ollut myös kaulahaarniskat, ja kapteenin malli lienee ollut kullattu hopeisella kaksoiskotkalla.

Joitakin kuvia löytyy lähteissä mainituista länsimaisista kirjoista, mutta tarkemmin asiaa kannattaa selvitellä venäläisen lähdemateriaalin kautta. Kansalliskirjaston slaavilaisessa kokoelmassa on tuoreempia Venäjällä julkaistuja kuvateoksia tsaarin aikaisista asepuvuista, sekä mahdollisesti aikalaisohjeetkin upseerien pukeutumisesta n. 1830-40 –luvuilta alkaen. Museoviraston kirjastosta löytyy vuosina 1899-1902 julkaistu Istoričeskoe opisanìe odeždy i vooruženìâ Rossìjskih"vojsk", johon esimerkiksi Boris Mollon teos viittaa ja joka sisältänee kattavat tiedot venäläisistä asepuvuista 1800-luvun puoliväliin asti.

Teos on myös ainakin osin digitoitu: 

http://dlib.rsl.ru/view.php?path=/rsl01002000000/rsl01002793000/rsl01002793357/rsl01002793357.pdf#?page=1

Lähteet:

Curtiss, John. 1965. The Russian Army under Nicholas I, 1825-1855. Durham: Duke University Press.

Knötel, Herbert. 1980. Uniforms of the world. Lontoo: Arms and Armour Press.

Mollo, Boris. 1979. Uniforms of the Imperial Russian Army. Poole: Blandford Press.

Närhi, Matti. 1985. Venäläiset juokot Suomessa autonomian aikana. Teoksessa Pauli Kurkinen (toim.) Venäläiset Suomessa 1809-1917. Helsinki: SHS.
