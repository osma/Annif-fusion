Tekijänoikeudellinen kysymys. Voisiko kirjasto tarjota levyjen hiontapalvelua asiakkaille maksullisena?
Tekijänoikeus ei olisi este, mutta levykorjauksen ei ole katsottu kuuluvan kirjaston tehtäviin. Kirjasto perii maksuja konkreettisista kappaleista kuten tulosteista ja kangaskasseista sekä mm. tilojensa käytöstä yksityistilaisuuksissa, mutta tällaisen työvaltaisen erikoispalvelun tarjoamista ulkopuolisille saati sen hinnoittelua ei liene pohdittu. 

Useat kirjastot ovat hankkineet ammattilaistasoisen cd- ja dvd-levyjen korjauskoneen. Sellaisen käyttökokemuksista kerrottiin 2013 Jyväskylän kirjaston blogissa. http://tanaanpalautetutlevyt.blogspot.fi/2013/02/hiontakone.html 
"Korjausrobotillakaan" työ ei suju aivan automaattisesti, vaan aikaa ja osaavaa manuaalista työtä tarvitaan. Käyttökustannukset ovat melko korkeat, ja käytetty puhdistusaine on ongelmajätettä. Kirjaston levyistä korjataan lähinnä sellaisia, jotka ovat erityisen tärkeitä tai joita ei enää saa hankituksi. 

Palvelun tarjoamista hillitsee sekin, että toimimistakuuta ei voi antaa. Osa levyistä ei vain korjaannu. 

Ainakin yksi yritys tarjoaa levynkorjauspalveluja: http://www.vpd.fi/levyn-korjaus.html

Jumittavan cd-levyn sisällön saattaa pelasaa polttamalla siitä cd-r-kopion - olettaen, että virheenkorjaus osaa päätellä oikein viallisen kohdan datan. Kopiokorjaaminen on sallittua yksityishenkilölle omaan käyttöön. Tämäkin vaihtoehto alkaa olla teoreettinen, sillä nykytietokoneissa ei enää ole optista levyasemaa.
