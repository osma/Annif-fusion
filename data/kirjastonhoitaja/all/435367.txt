Miksi nimitykset eno ja setä? Niin siis ajan sitä takaa(en osannut muotoilla kysymystä kunnolla) että miksi isän veli on setä ja äidin veli on eno,kun kummankin sisko on kuitenkin vain täti?
Suomalais-ugrilaisista kielistä löytyy sukulaissuhteita hyvinkin hienosyisesti kuvailevia termejä. Näissä nimityksissä ei ole kyse pelkistä sukulaisuussuhteista, vaan myös ikäsuhteet ovat heijastuneet niihin: esimerkiksi vanhempaa ja nuorempaa veljeä sekä vanhempaa ja nuorempaa sisarta on voitu nimittää eri nimillä. Monille näistä nimityksistä on vastineet suomen kielessä. Jotkut niistä ovat hyvin harvinaisia, osa on jäänyt pois käytöstä ja kaikki eivät ole koskaan kieleemme kotiutuneet.

Sille, miksi jotkut nimitykset ovat säilyneet ja jotkut jääneet pois käytöstä, ei ole esitettävissä yhtä selvää syytä. Nimistöntutkimuksemme pioneerit kuten Ahlqvist ja Setälä ovat arvelleet syyksi eurooppalaisen kulttuurin vaikutusta. On mahdollista, että vieraat kulttuurit toisenlaisine sukulaisuusnimistöineen ovat saattaneet muuntaa esi-isiemme perinnäistapoja.

Kysymyksen ongelmaan tämä ei kuitenkaan tarjoa tyydyttävää vastausta, jos otetaan huomioon se, että esimerkiksi kulttuuriimme merkittävästi vaikuttaneessa ruotsin kielessä on eri sanat äidin ja isän siskolle (moster, faster). Ehkä eno/setä-asetelmassa on jonkinlaisia kaikuja yhteiskuntamme patriarkaalisuudesta: sukulaismiesten erottaminen on ollut "tärkeämpää" kuin naisten.

Lähde:
Uno Harva, Suomensukuisten kansain sukulaisnimistön rakenne. - Teoksessa Kansatieteen ongelmia : tutkielmia kansatieteen alalta. SKS, 1958
