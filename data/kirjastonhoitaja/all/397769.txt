Haluaisin tietää, onko perusteita estää työnantajaa liittämästä työpaikan netti-kotisivuun työntekijän valokuvaa. Millä perustein voi sen estää?
Henkilön oikeus omaan kuvaan on käsitteenä pääosin lailla säätelemätön. Vakiintuneen säännön mukaan henkilön kuvan käyttö mainonnassa edellyttää ao. henkilön lupaa. Oikeuskirjallisuudessa em. sääntö on usein laajennettu koskemaan kaikkea kaupallista toimintaa. Tämä tulkinta ei kuitenkaan ole ongelmaton, sillä mm. uutistoiminta, jossa kuvan käyttö on sallittu ilman lupaa, on useimmiten kaupallista toimintaa.

Henkilön kuvan käytöstä työnantajan nettisivuilla ei ole olemassa oikeuskäytäntöä. Toisaalta kuvan liittäminen sivuille kertoo jotakin henkilön yksityiselämästä, ja siten sen ehkä voidaan katsoa kuuluvan ainakin jossain määrin yksityiselämän suojan ja henkilön itsemääräämisoikeuden piiriin.

Kysymys on siis vaikeasta asiasta, johon ei ole yksiselitteistä vastausta. Esillä esittämälläni perusteilla voisi hyvin vedota työnantajaan ja pyytää, ettei omaa kuvaa julkaista työpaikan internet-sivuilla. Monissa työpaikoissa kuvaa ei julkaista, jos työntekijä ei sitä halua. Lopullinen ratkaisu  riitatilanteessa jää kuitenkin tuomioistuimen tulkinnan varaan. 

Vastaus perustuu Mikko Hoikan teokseen Oikeus omaan kuvaan, Turku, 2004



