Ajattelin kysyä sinulta neuvoa erääseen työtäni koskettavaan kysymykseen. 

Haluaisin löytää erityisesti tekstejä joissa kaupunki-, urbaani tila toimisi heijastuspintana muukalaisuuden/vieraantumisen/poissaolon/rajallaolon pohdinnoille.

Olen lukenut kirjallisuutta kaupunkitilaan liittyen mm. Walter Benjaminia (pätkiä esim. Arcades Projectista ja One Way Streetistä), Italo Calvinoa (Näkymättömät kaupungit), ja artikkelikokoelmia/teoksia urbaaniin ja filosofiaan liittyvää (mm. City Reader ja City Cultures Reader, en nyt muista toimittajia), sekä kirjallisuutta muukalaisuuteen/poissaoloon liittyen mm. Camusin Sivullinen, Julia Kristevan Muukalaisia itsellemme, Leena Krohnin Ettei etäisyys ikävöisi, Maurice Blanchotin Last Man, ym. Nämä kirjat eivät kuitenkaan käsittele suoranaisesti urbaania/kaupunki ympäristöä ja muukalaisuutta/poissaoloa/rajallaoloa yhdessä.

Olisin erittäin kiitollinen jos voisit suositella aiheeseeni liittyvää kirjallisuutta/tekstejä. 
Olet jo lukenut paljon aiheeseen liittyvää ja vaikuttaa siltä että sinulla on melko tarkka käsitys siitä minkälaista materiaalia haluat. Siksi on jollain määrin vaikea antaa lisää lukuvinkkejä, mutta tässä nyt jotain niin yleistä kuin erityistäkin.
Kaunokirjallisuuden sisällönkuvailua ja luettelointia on pidetty hankalana ja miltei mahdottomanakin asiana. Porin kirjaston sivuilta löytyy kirjastonhoitaja Erkki Salon Roma - tietokanta http://www.pori.fi/kirjasto/roma/ , johon on huolellisesti kuvailtu erilaista kotimaista ja  käännettyä kaunokirjallisuutta vuoteen 1996 asti. Esimerkiksi haettaessa sanalla VIERAANTUMINEN saadaan 88 viitettä, niitä selaillessa voi saada ideoita, vaikka hakusana tuottaa myös paljon epärelevanttia aineistoa.

Ja lisää ehdotuksia: Paul Auster ( koko tuotanto), Don DeLillo (erityisesti Valkoinen kohina), Kari Hotakainen Bronks (miksei muukin Hotakainen), Leena Krohnilta erityisesti Tainaron, Matti Yrjänä Joensuun Harjunpää -romaanit, J.G. Ballard, Peter Handke, William Gibson, Douglas Adams (ja muukin scifi?), Georg Simenon, Christoph Hein, Bret Easton Ellis. Edellä luetellut kirjailijat ovat paljolti tätä aikaa, mutta aiheesi kannalta voi olla kiinnostavaa lukea myös suomalaisten jo klassikkoleiman saaneiden kirjailijoiden kaupunkikuvauksia. Suomalaisessa kirjallisuudessahan on käsitelty paljon kaupungin ja maaseudun suhdetta, useimmiten asetelmana on ollut paha kaupunki/ hyvä maaseutu.  Erilaisin värityksin ovat kaupunkitilaa kuvanneet mm. Mika Waltari ( Suuri illusioni), Juhani Aho (Helsinkiin), Joel Lehtonen, Pentti Haanpää ja Helvi Hämäläinen. Ja esimerkiksi Arvid Järnefeltin romaanissa Maaemon lapsia (1905) torppari Janne Kinturi tuntee erinomaisen synkkiä ahdistuksen ja yksinäisyyden tuntoja joutuessaan korven pimennoista keinotekoisesti valaistuun, ja siksi silmät häikäisevään, puotiin.

Suosittelemme myös Michel Foucaltin teosta Kaupunki, tila ja valta (1989) ja Laura Pitkosen gradua "Hajonneet maailmat: ajan ja tilan välinen suhde Leena Krohnin Tainaronissa ja Kari Hotakaisen Bronksissa" (Turun yliopisto, kotimaisen kirjallisuuden laitos, 1996) ja Timo Kopomaan väitöskirjaa "Tori, marginaali, haastava kaupunki - tilatapauksia julkisten ulkotilojen käytöstä ja reunimmaisista käytännöistä." (1997) .    

