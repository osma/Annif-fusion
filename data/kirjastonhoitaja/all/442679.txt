Saako kirjan kannesta ottaa kopion ja laittaa kopion esille päiväkodin seinälle? Rikkooko siinä tekijänoikeuksia?
Samantapaiseen kysymykseen on vastattu tässä palvelussa 20.4.2016:
"Meillä on sellainen ongelma, että olemme Oulun lähikirjastossa skannanneet kuvakirjojen kuvia ja näyttäneet niitä sitten satutunneilla samalla kun kirjaa on luettu. Saammeko jatkaa?

Kirjastolla ei ole lakiin perustuvaa oikeutta skannata tekijänoikeuden suojaamaa kuvakirjaa. Kuvakirjaa itsessään saa näyttää vapaasti, mutta skannaaminen tarkoittaa kopioimista, joka on sallittua vain yksityiseen käyttöön ilman lupaa. Ilman lupaa skannatun eli kopioidun kuvan käyttö millä tavalla tahansa on tekijänoikeuslain vastaista. "

Myös Kopioston sivulla kopio yksityiseen käyttöön rajataan näin:"
1. Mitä tarkoitetaan yksityisellä kopioinnilla?
Tekijäoikeuslain mukaan julkistetusta teoksesta saa jokainen valmistaa muutaman kappaleen yksityistä käyttöään varten. Yksityisen käytön piiriin kuuluvat perhe ja lähimmät ystävät.

Yksityistä käyttöä varten valmistettuja kopioita ei saa käyttää muuhun kuin yksityisiin tarkoituksiin. Näin ollen valmistettuja kopioita ei saa myydä eikä julkisesti esittää. Muiden kuin elokuva- ja musiikkiteosten kopioinnin saa antaa myös jonkun toisen tehtäväksi.

Tietokoneohjelmien kopioiminen yksityiseen käyttöön on kokonaan kielletty." http://www.kopiosto.fi/kopiosto/tietoa_tekijanoikeudesta/ukk/fi_FI/ukk_tekiijanoikeus/#a_element_76602758446779076

Kopioitu kuva päiväkodin seinällä rikkoo tekijänoikeuksia.

Voisivatko lapset hoitaa kopioinnin piirtämällä? Se ei olisi laitonta, koska silloin syntyy vain toisesta teoksesta inspiroitunut teos.
