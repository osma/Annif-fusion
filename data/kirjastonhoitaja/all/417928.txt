Kuka oli Härmän Kustaa?
Härmän Kustaa eli oikeammin Härmän Kuustaa on oikealta nimeltään Vilho E. Koskimäki. Pohjalainen-lehden syntymäpäiväartikkelin mukaan hän täytti 23.8.1989 75 vuotta eli hän olisi syntynyt 23.8.1914. Koskimäki on syntynyt Kauhavalla. Hänen esikoisteoksensa on romaani Veijareitten matkassa, joka ilmestyi vuonna 1953. Toinen kirjakielinen proosateos oli Pako pimeään, jonka ilmestymisvuosi oli 1965. Koskimäki on kirjoittanut myös kaksi näytelmää. Siviiliammatiltaan V. E. Koskimäki oli nimismies, viimeksi hän toimi Ylistaron ”fallesmannina”. Härmään Kustaan kirjallista työtä on rinnastettu Vaasan Jaakoon pohjalaisen huumorin kyllästämiin murrepakinoihin. 

Jatkosodan aikana Koskimäki oli rintamakirjeenvaihtajana Pohjois-Lapin rintamalla sekä Rukajärven suunnalla. Tuona rintama-aikana kehittyi hänen kauhavalais-härmäläinen murrepakinatyylinsä. 

Pakinakokoelmia Härmän Kuustaa on julkaissut neljä eli Prätinöötä Pohjanmaalta vuonna 1964, Rakkauden kryytimaa 1965, Nisumaitua 1975 ja Ottaa hengen kiinni 1976. Näitä ja muita hänen teoksiaan voi hakea esim. Seitti-verkkohaun kautta, osoitteesta:

https://seitti.seinajoki.fi/Scripts/Intro2.dll?formid=find2


Lähteet: 
Hemminki, Heikki: Muistikuvia Härmän Kuustaasta, Kauhavan Joulu 2008, s. 29. 
Pohjalainen, nro 224, 22.8.1989. s. 12
www.porstuakirjastot.fi
