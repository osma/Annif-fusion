Koulullamme olisi tarkoitus hankkia uusi 4.-6.luokkien sarjakirja koko luokan luettavaksi. Nyt haluaisimme teiltä vinkkejä, mikä uusi (mielellään ilmestynyt 2005) kirja sopisi yhdessä luettavaksi. Kirjan tulisi kiinnostaisi sekä tyttöjä, poikia että opettajaakin ja siinä tulisi olla hieman huumoria sekä jännitystä. Kiitos jo etukäteen vinkeistänne!
Kokosimme kollegojen kanssa yhteistyönä pienen listan. Oli tosin vaikea pitää kiinni julkaisuvuodesta 2005, ja toisaalta ottaa huomioon, että kirjan pitäisi toimia sekä 4. että 6. luokalla, joilla on varmasti sekä tottumattomia lukijoita että varsinaisia kirja-ahmatteja. Toivottavasti tästä löytyisi jotakin sopivaa. Suosittelemme tilaamaan kirjoja lähikirjastoosi tarkemmin tutkittaviksi Helmetin kautta. Lasten aineiston varaaminen on sitä paitsi ilmaista. 

Kotimaisia kirjoja:

Hirvonen, Hannu: Listahirmut, 2004
Hirvonen, Hannu: Listahirmut huippuvuorilla, 2005
-	kaksi tyttöä harrastaa listojen tekoa, vaikkapa miehen eri vaiheista tai lemmikkieläimiltä vaadittavista ominaisuuksista, huumoria (4 lk)

Kallioniemi, Tuula: Ihmemies Topi, 3. p. 2003
-	omaperäinen tarinankertoja Topi tulee kuudennelle luokalle uuteen kouluun ja saa erilaisuutensa takia kokea ensin syrjintää, mutta myös hyväksyntää ja ystävyyttä, menee hyvin varsinkin pojille

Lähteenmäki, Laura & Ville: Salakari ja kartanon koirat, 2005
-	laadukkaan kotimaisen dekkarisarjan kolmas osa, voi lukea myös erikseen

Nopola, Sinikka: Risto Räppääja ja Hilpuri Tilli, 2004
-	uusin Risto Räppääjä, toimii useimmille, sopii laajalle lukijakunnalle, huumoria

Puikkonen, Arja: Haloo, kuuleeko kaupunki? 2003
-	Finlandia Junior –palkittu  kuvaus kaupunkilaistytön kesälomasta maalla

Venho, Johanna: Okulus ja yöihmiset, 2003
Venho, Johanna: Okulus ja Livian talo, 2004
-	lasten perustama salapoliisitoimisto selvittelee mysteereitä: ensimmäisessä osassa rehtori katoaa, liittyykö tapaus menneisyyden outoihin yöihmisiin? Palkittu teos

Ulkomaisia kirjoja:

Dahl, Roald: Jali ja suklaatehdas
-	uusi painos ilmestyi 2005 elokuvan vanavedessä. Dahlin kirjat toimivat yleensä aina!

Divakaruni, Chitra: Hopealaakson salaisuus, 2005
-	fantasiakertomus, jossa liikutaan Intiassa, päähenkilö 12-vuotias poika, mutta tytölläkin on tärkeä osansa tarinassa


Gahrton, Måns: Mikä matsi, 2004
Gahrton, Måns: Mahtava veto! 2005
-	jalkapallotarina kerrottuna sekä pojan että tytön näkökulmasta

Gleitzman, Morris: Konnan raivolla, 2003
Gleitzman, Morris: Konnan taivaassa, 2003
Gleitzman, Morris: Konna kaukana, 2005
-	hauska ja liikuttavakin seikkailukertomus, sankarina viehättävä Nilkku-rupikonna

Ibbotson, Eva: Virta vie viidakkoon, uusi painos 2005
Ibbotson, Eva: Kazanin tähti, 2005
-	hyvällä tavalla perinteisiä, jännittäviä  historiallisia seikkailuromaaneja, mutta kenties edellyttävät tottunutta lukijaa (6 lk.)

Potter, Ellen: Olivia ja oudot naapurit, 2004
-	jännittävä (pelottavakin?) kertomus toisesta maailmasta arkitodellisuuden tuolla puolen, jonka tyttö vahingossa löytää muutettuaan uuteen taloon

Wilson, Jacqueline: Kahden kodin välillä, uusi painos 2005
-	ajatuksia herättävä mutta hauska tarina avioeroperheen lapsesta
