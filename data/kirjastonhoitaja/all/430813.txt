Minkälaisia rikoksia suomalaiset sotapakolaiset (lapset ja aikuiset) tekivät Ruotsissa, Tanskassa jne.? Ja 1950-luvulla ihmisiä meni enimmäkseen Pohjois-Amerikkaan onko siitä tietoa kuinka paljon rikoksia suomalaiset tekivät?
Turun kaupunginkirjastosta löytyy Reino Keron artikkeli "Puukkojunkkari, juoppo ja kommunisti: amerikansuomalainen siirtolaisvähemmistö rikollisuustilastoissa" teoksessa Historian vähemmistöt = Minorities in history (1994, s.127-142). Artikkeli käsittelee lähinnä ennen 1950-lukua tapahtunutta amerikansuomalaisten rikollisuutta. Samoin Reino Keron teoksessa Suureen länteen: siirtolaisuus Suomesta Yhdysvaltoihin ja Kanadaan artikkelissa "Rehellisiä ja rikollisia" käsitellään 1950-lukua varhaisempaa rikollisuutta(1996, s. 197-208).

Suvi Arapkirlin artikkelissa "Suomalaiset, New Yorkin punainen vaara" kerrotaan lyhyesti sekä rikollisia amerikansuomalaisia että ruotsinsuomalaisia koskevasta lehdistökirjoittelusta (1910-luvulla ja 1950-luvulla)(Kumppani, 2005, s. 38).
 
Sotapakolaisten rikollisuudesta ei löydy tietoa Turun kaupunginkirjastosta. Ruotsinsuomalaisten rikollisuudesta yleensä löytyy vähän tietoa vasta 1970-luvulta alkaen teoksessa Jouni Korkiasaari ja Kari Tarkiainen: Suomalaiset Ruotsissa artikkelissa "Sosiaaliset ongelmat" (2000, s. 442-450). Samoin Jarmo Lainion toimittamassa teoksessa Finnarnas historia i Sverige 3: tiden efter kriget on pieni artikkeli "Kriminalitet" (1996, s. 206-208).

Turun yliopiston kirjastosta https://volter.linneanet.fi/ löytyy Päivi Pietilän sosiologian pro gradu Suomalaisten rikollisuus Tukholmassa: "en finne igen" (1975). 

Turussa sijaitsee myös siirtolaisuusasioihin erikoistunut Siirtolaisuusinstituutti, jonka yhteystiedot
http://www.migrationinstitute.fi/sinst/kirjasto.php
