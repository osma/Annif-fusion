Mitä tarkoittaa englannin kielessä käytetty ilmaus "faux Motown"? R&B-; ja soul-musiikkiinhan se jollain lailla liittyy...
Faux Motown ei ole vakiintunut musiikkityylin nimitys vaan uudempaa Motown-vaikutteista musiikkia kuvaileva ilmaus, jolle esimerkiksi levyarvostelijat ovat vain löytäneet paljon käyttöä englannin kielessä. Suoraa lyhyttä suomennosta voi olla vaikea keksiä, mutta esimerkiksi uus-Motownista (uusi Motown-tyylinen musiikki) voisi ehkä puhua?

Levy-yhtiö Motownin ja sen tähtien ja studiomuusikoiden rooli oli 1960-luvulla niin merkittävä afro-amerikkalaisen musiikin tekemisessä kansainvälisesti suosituksi, että tietyntyylistä soul- ja r&b; -musiikkia alettiin kutsua Motown Sound -nimellä. 

Tyylisuunnalle on ominaista mm. rumpujen ja bassokitaran tärkeä rooli sekä solistin ja taustalaulajien välinen dialogi. Tunnettuja tyylisunnan artisteja olivat 1960-luvulla mm. Stevie Wonder, Diana Ross & The Supremes, The Temptations, Marvin Gaye ja The Jackson 5. 

Ranskan kielestä peräisin olevaa faux -adjektiivia sanan edessä käyttämällä voidaan englannin kielessä välttää sekaannukset aitoon ja alkuperäiseen asiaan sekä myös väärät mielleyhtymät, joita suora puhe kopioinnista saati väärentämisestä voisi tuoda mieleen. Esim. tekoturkis (englanniksi "faux fur") on aito oma tuotteensa, joka ei pyri olemaan aidon turkiksen väärennös; päinvastoin tekoturkiksen halutaan usein selvästi erotettuvan oikeasta turkiksesta sekaannusten välttämiseksi. 

Positiivisessa merkityksessä faux Motownin on perinteisen Motown musiikkityylin kunnioittavaa käyttämistä esikuvana ja innoituksena musiikissa - negatiivisessa merkityksessä tyylin suoraa kopiointia, joka ei kuitenkaan yllä alkuperäisen tasolle.

Lähteitä ja lisätietoja Wikipediassa: 
- Motown: http://fi.wikipedia.org/wiki/Motown
- Faux: http://en.wikipedia.org/wiki/Faux
