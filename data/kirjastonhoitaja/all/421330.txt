Suomen puolustusvoimien käyttämät sotilasarvoa ilmaisevat merkinnät (kauluslaatoissa ym.) ovat ymmärtääkseni vaihdelleet eri aikakausina. Esim. marsalkka on arvona jo lakkautettu ja ilmeisesti etenkin ylempien sotilasarvojen kohdalla merkinnät erosivat esim. talvi- ja jatkosodan aikana nykyisestä käytännöstä. 
Nykyiset merkintätavat kyllä löytyvät, mutta: 

mistä löydän talvi- ja jatkosodan (1939-44) aikaiset sotilasarvomerkinnät?
Arvelen, että varsinaista vertailua kysymistänne eroista rinnakkain ei liene missään tuntemassamme teoksessa. Arvomerkit, virkapuvut ja niiden käyttö ovat myös jonkin verran muuttuneet viime sotien aikana.

Perusteena asiaan on ollut

* Valtakunnan puolustusvoimien virkapukuohjesääntö (V.P.O.), Helsinki 1930. Virkapukuja ja niiden osia piirroksina, ei värikuvia. Tarkka sanallinen selitys virkapuvuista ja niihin liittyvistä tunnuksista, eräistä varusesineistä ja merkeistä alkaen asepuvuista m/22 ja m/27. Ei suoraan vastaa kysymykseenne, koska kirjastostamme valitettavasti puuttuu osa em ohjesäännön lisäyksistä, lisämääräyksistä ja muutosversioista. 

Värikuvia ja lisätietoa löytyy mm seuraavista teoksista:
*Petteri Leino: Asepuku m/36 vuosina 1936 – 1945,  Wiking-Divisioona Oy, Helsinki 1998. ss. 48-51.
* Pekka Aarniaho: Kaluunat ja rähinäremmit. Itsenäisen Suomen virkapuvut ja arvomerkit 1918-1945.  Ase-Lehti Oy, Rauma 1996. Sisältää mm Lisämääräykset v. 1939 m/36 arvomerkkeihin ja marsalkan tunnukset; teksti ss. 266-267, kuvasivu no 26.
