Hei!

Onko kirjoja, missä käsitellään teologisia kysymyksiä historialliselta kannalta? Esim. Rooman ajoilta, jolloin kansalaisten vakaumuksia muutettiin väkipakolla ( ? ). Seuraamukset? 
Kuten Suomessa, kun luonnonuskonto joutui väistymään uskonpuhdistuksen myötä..
Antiikin ja keskiajan kirkkohistoriaa käsitteleviä kirjoja löytynee varsinkin isommista kirjastoista useampia. Sopivia kirjoja voi myös tilata kaukolainaksi muista kirjastoista, jos niitä ei oman kunnan kirjastosta löytyisi.

Joitakin suomenkielisiä teoksia: 
Walsh: "Kristinuskon syntyhistoria"; 
Krötzl: "Pietarin ja Paavalin nimissä: paavit, lähetystyö ja Euroopan muotoutuminen"; 
Thiede: "Kala Rooman keisarille"; 
Hällström: "Johdatus varhaisen kirkon teologiaan"; 
Eusebiuksen kirkkohistoria. 

Eusebiuksen kirkkohistoria on vanhimpia kirjallisia lähteitä aiheesta. Kirja on kirjoitettu kilpailevista uskonnoista voiton saaneen ja keisari Konstantinuksen suosiman kristillisen kirkon näkökulmasta n. vuonna 324 jKr. Kirjan uusissa laitoksissa (esim. suomeksi vuonna 1997) on yleensä laajat kommentaariosuudet, joissa Eusebiuksen tulkintoja tarkastellaan uudemman tutkimuksen valossa. 

Suomeen kristinusko saapui vasta noin tuhat vuotta ajanlaskun alun jälkeen. Uskonpuhdistus puolestaan viittaa protestanttisten kirkkojen kuten luterilaisen kirkon syntyyn 1500-luvulla. Näistäkin molemmista aiheista löytynee kirjastoista useita aihetta käsitteleviä kirjoja. Esim. Heininen: "Suomen kirkkohistoria" (1996). 

Kysymyksessä mainitulla "luonnonuskonnolla" tarkoitettaneen kristillisen kirkon valta-aikaa Suomesssa edeltänyttä vanhaa kansanuskontoa. Sitä on paljon tutkinut ja siitä kirjoittanut uskontotieteen professori Juha Pentikäinen, mm. teoksessaan "Kalevalan maailma" (1989).
