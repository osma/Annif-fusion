Mistä voisin saada tietoa siitä, osasivatko kaikki lukea ja kirjoittaa 1700-luvulla Suomessa? Lisäksi kysyisin, joko silloin tanssittiin polkkaa, vai mikä oli kansan parissa suosittu tanssi?
Läheskään kaikki suomalaiset eivät osanneet lukea ja kirjoittaa 1700-luvulla. Lukutaitoisuutta on tilastoitu vasta vuodesta 1880 (Tilastollinen vuosikirja 1903), jolloin jo suurimmalla osalla oli lukutaito. 

Tässä palvelussa aiemmin annetun vastauksen mukaan 1700-luvulla lukutaitoisten määrä vaihteli kovasti paikkakunnittain, esimerkiksi Varsinais-Suomessa eri paikkakunnilla lukutaitoisten määrä vaihteli 1720 - 1730-luvuilla 16 ja 44 prosentin välillä. Määrä kuitenkin kasvoi nopeasti vuosisadan loppua kohden.  Kirjoitustaitoisia oli vielä selvästi lukutaitoisiakin vähemmän. Lisää tietoa ja lähteitä löytyy aiemmasta vastauksesta:

http://www2.kirjastot.fi/kysy/arkistohaku/kysymys/?ID=c9dbc24e-f1f5-4d6f-9d69-670fc65a73ff

Polkka on syntynyt vasta 1800-luvulla. 1700-luvulla Suomessa tanssituista säätyläisten tansseista ei ole olemassa kattavaa tietoa, mutta ainakin menuettia, poloneesia ja kontratanssia on tanssittu. Tavallinen kansa on tanssinut puolalaista polskaa, joka on tosin ollut yleisnimitys tansseille, eikä yksi tietynlainen tanssi. Lähteet: Niemelä, Paritanssin pyörteitä vuodesta 1650 vuoteen 1995 (1998) ja Hoppu, Symbolien ja sanattomuuden tanssi: menuetti Suomessa 1700-luvulta nykyaikaan (1999).
