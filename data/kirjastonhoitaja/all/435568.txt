Nyt kun nykysuomessa "oinas" tarkoittaa kuohittua pässiä. Sitten on olemassa sukunimiä kuiten Oinas, ja Oinonen -- eiköhän ole aika todennäköistä että "oinas" on tarkoittanut jossain kohtaa suomenkielen historiassa pässiä, koska eihän kukaan keksi itselleen sukunimeksi kuohittua eläintä!! Lisäksi Oinas on tähtikuvio, ja kuvio on latinaksi Aries (=pässi???), Kysyn että onko "oinas" tarkoittanut pässiä joskus?
Oinas on tarkoittanut myös pässiä.
  
Nykysuomen sanakirjan (1956) mukaan oinas on "(kuohittu) pässi". Kirja kehottaa vertaamaan sanaan jäärä, jonka yksi merkitys on "kuohitsematon pässi". Pässi taas on "täysikasvuinen uroslammas".

Etymologiset sanakirjat kertovat sanojen alkuperästä. Sekä Suomen kielen etymologinen sanakirja osa 2 (1958) ja Suomen sanojen alkuperä osa 2 (1995) mainitsevat kummankin merkityksen, siis uroslammas yleensä tai erityisesti kuohittu uroslammas.  

Eri murteissa ja eri aikoina lampailla on ollut monenlaisia nimityksiä. Aiheesta on laaja katsaus Veikko Ruoppilan teoksessa Kotieläinten nimitykset Suomen murteissa 1 (1943). Oinasta käsitellään sivuilla 180-183. 
Ruoppila esimerkiksi pitää todennäköisenä, että lounaismurteissa 1600-luku vei vanhemmasta merkityksestä uroslammas nykyiseen merkitykseen "leikattu uroslammas". Hän arvelee syyksi sen, että skandinaavinen lainasana pässi on samanaikaisesti levinnyt suomen läntisiin murteisiin ja näiden kahden samaa tarkoittavan sanan, oinaan ja pässin, välinen kilpailu on johtanut siihen, että kumpikin on saanut oman erikoismerkityksensä.
Oinas on voinut jossain murteissa tarkoittaa myös (uros)hirveä, aunuksessa emälammasta.
Viron kielessä oinas on joko uroslammas yleensä tai sitten kuohittu uroslammas, jäär taas tarkoittaa pelkästään kuohitsematonta.
