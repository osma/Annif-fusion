Mistähän löytyisi Kipparikvartetin laulujen nuotteja?
Kipparikvartetti tuli aikoinaan tunnetuksi ohjelmistolla, johon kuului paljon muiden laulajien aiemmin tunnetuksi tekemiä kappaleita. Suomen kansallisdiskografia ja nuottibibliografia VIOLA-tietokanta ei tarjoakaan yhtään nuottikokoelmaa, joka olisi julkaistu Kipparikvartetin nimellä. Parhaiten Kipparikvartetin ohjelmistoon kuuluneiden sävelmien nuotinnoksia löytää kyseisten kappaleiden, säveltäjien ja sanoittajien nimillä. Suuren toivelaulukirjan uusimman osan hakemistoa selaamalla pääsee jo pitkälle. Pääkaupunkiseudun yleisten kirjastojen aineistohausta (www.helmet.fi) kappaleen nimellä etsittäessä käytetään sanahakua. Hakukenttään kappale kirjoitetaan lainausmerkkien sisään, esimerkiksi
"On lautalla pienoinen kahvila" ja aineistorajauksesta aineistoksi valitaan "nuotit". Hakutuloksena saadaan lista niistä sävelkokoelmista, joihin kyseisen kappaleen nuotti sisältyy. Viitteitä klikkaamalla aukeaa tarkempi kuvaus ko. viitteen sisällöstä sekä kokoelman saatavuudesta. Alussa mainittua, VIOLA-tietokantaa pääsee tarkastelemaan kirjastojemme asiakastyöasemilta. 
