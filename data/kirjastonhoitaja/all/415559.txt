Mitkä ihmisen ominasuudet ovat väistyviä (resessiivisiä) ja mitkä vallitsevia (dominoivia)? Kyse on siis geeneistä. Tuleeko lapsestamme ruskeasilmäinen? Onko hänellä kiharat vai suorat hiukset? Entä korvanipukat? Perinnöllisistä sairauksistä löytyy kyllä tietoa, mutta "tavallisemmista" ominaisuuksista vaikeammin.
Kirjassa Koulun biologia, lukio 2: perinnöllisyys ja evoluutio (1999) mainitaan dominoiviksi ominaisuuksiksi mm. pisamaisuus, hymykuopat, paksuhuulisuus, suurisilmäisyys, kärjellinen hiusten linja, kyky panna kieli rullalle, nipukallinen korva, tummat hiukset, kiharat hiukset, varhainen kaljuuntuminen, runsas karvoitus ja käyrät sormet. Resessiivisiä ominaisuuksia olisivat mm. pisamattomuus, hymykuopattomuus, ohuthuulisuus, pienisilmäisyys, suora hiusten linja, ei saa kieltä rullalle, nipukaton korva, vaaleat hiukset, suorat hiukset, pysyvät hiukset, heikko karvoitus ja suorat sormet. 

Kirjan mukaan ihmisen perinnöllisyydestä saadaan tietoa mm. sukututkimuksella ja laboratoriotutkimuksilla, joilla selvitetään kromosomiston, kromosomien ja DNA:n rakennetta. Ihmisen perinnöllisyyden tutkiminen on kuitenkin hankalaa mm. ihmisen jälkeläisten pienen määrän ja sukupolvien pitkän iän takia, sekä siksi, että ihmisellä ei voi tehdä kaikkia niitä kokeita, joilla selvitetään kasvien ja eläinten perinnöllisyyttä. Ihmisenkin perinnöllisyydestä saadaan kuitenkin jatkuvasti uutta, osin aikaisemman tiedon kumoavaa tietoa, joten lopullista totuutta ei tästä(kään) asiasta ole löydetty.
