Hei! Kysyisin koska tyttöni Nette voisi viettää nimipäiviään? Ja onko nimestä muuten tietoa? Kiitos jo etukäteen:)
Nimellä Nette saattaa hyvinkin olla kaksi vaihtoehtoista alkuperää: tiettävästi se on lyhennys Agnetesta, Annettesta ja Antoinettesta, tai sitten nimistä Janette ja Jeanette. Neten kantamuoto voi siis olla Agnes, Anna tai Johanna.

Nimipäiväänsä Nette kuitenkin viettää 21. tammikuuta, samaan aikaan Agnetan kanssa. Siksi kerronkin nyt vain nimen Agnes taustoista:

Kreikan sana ’agnós’ tarkoittaa puhdasta, nuhteetonta ja siveää. Keskiajalla nimen kuitenkin tulkittiin periytyvän latinan sanasta ’agnus’, karitsa. Kielellisesti Agnes on siis samaa alkuperää kuin Jeesuksesta käytetty nimitys Agnus Dei. Katolisen kirkon perinteessä tunnetaan toistakymmentä pyhimykseksi tai autuaaksi julistettua Agnesta. Suosituimman pyhimystarinan sankaritar oli eräs roomalaistyttö, joka kuoli marttyyrina 300-luvun alun kristittyjen vainoissa. Jo vuoden 354 pyhimyskalenterissa hänen kuolinpäiväkseen mainitaan 21. tammikuuta. Tästä nuoresta Agnes-neidosta tuli myöhempinä aikoina neitseellisen puhtauden vertauskuva. Agneta ja Agnete ovat kaiketi kehittyneet nimen latinalaisesta genetiivistä Agnetis.

Neten muista mahdollisista kantamuodoista voit etsiä tietoa etunimiä käsittelevistä kirjoista. Kirjastojen tietokannoista sopivia opuksia löytyy vaikkapa hakusanoilla: etunimet, etymologia ja hakuteokset.

Tässä vastauksessa on käytetty seuraavia lähteitä:
Lempiäinen, Pentti: Nimipäiväsanat: mitä nimet kertovat. Kirjapaja, 1994.
Lempiäinen, Pentti: Nimipäivättomien nimipäiväkirja. WSOY, 1989.
Lempiäinen, Pentti: Suuri etunimikirja. WSOY, 1999.
Riihonen, Eeva: Mikä lapselle nimeksi? Tammi, 1992.
