Hei

"Suomessa julkaistaan Islannin jälkeen eniten kirjoja asukasta kohden."

Tämä käsitysi elää sitkeästi erilaisissa kirjoituksissa, joten ainakin joskus se lienee ollut myös tosiasia. Olen yrittänyt etsiä sille vahvistusta eri maiden kustannusyhdistysten ja kansalliskirjastojen kautta, mutta en ole löytänyt tuoreita tietoja. Unescon vuositilastoissakaan tietoa ei enää ole ollut pitkiin aikoihin. Myöskään Eurostatista en ole tietoa löytänyt. Keinot loppuivat.

Olisiko kirjastonhoitajalla hallussaan tieto siitä, mistä voisin hakea esimerkiksi Euroopan maiden, miksei muunkin maailman maiden, julkaisutietoja? Olisi vähän kiire.
Hei,
Tilastokeskus julkaisee Kulttuuritilastoa, jossa on myös jonkin verran kansainvälisiä tilastoja. Viimeisimmässä painetussa Kulttuuritilasto 2011-julkaisussa on tilastoja kirjatuotannosta eräissä maissa vuosilta 2007-2009 (taulukko 13.9). Uusi Kulttuuritilasto 2013 julkaisu ilmestyy ensi vuonna, mutta siinä julkaistava kirjatuotantotaulukko on jo valmis. Taulukkoon on valittu ns. tärkeimpiä maita: Pohjoismaat, joukko isoja Euroopan maita sekä Venäjä, Japani ja Kiina. Uusimmat tiedot ovat vuodelta 2011 (Suomi 2012). Tietojen saatavuus osaltaan sanelee maavalikoimaa taulussa.
Näiden tietojen mukaan (kun lasketaan kauno- ja tietokirjallisuus yhteensä nimekettä 1000 asukasta kohti) Suomea ennen on Islanti 4.6 ,  Viro 2.8, Britannia 2.4, Tanska 2.3 ja viidentenä Suomi 2.1.
Toisaalta esimerkiksi Kiinan kirjatuotanto on valtava (369 523 nimekettä), mutta 1000 asukasta kohti laskettuna se on pieni (0.3).
Koska mitään kansainvälistä yhteistä julkaisua ei enää ole olemassa, niin ko. taulukon tiedot ovat kerätty eri maiden omista lähteistä, lähinnä yleisistä tilastollisista vuosikirjoista.
Mikäli sinua kiinnostaa tutkia muitakin maita, niin tällä sivulla on linkit eri maiden tilastollisiin vuosikirjoihin
http://www.stat.fi/tup/kirjasto_tieto/tilastolliset_vuosikirjat.html.

Tässä ohessa liitetiedostona Excel-taulu: Kirjatuotanto eräissä maissa 2007-2012.
