Hei! Miten saisi näppärimmin poimittua kaunokirjallisuuden, jonka alkukieli on viro ja käännöskieli suomi?
Mitään kovin näppärää tapaa siihen ei valitettavasti taida olla olemassakaan. HelMet-verkkokirjastossahan ei ole mahdollista käyttää alkukieltä hakuteminä, joten haku täytyy tehdä Kansallisbibliografia Fennicasta ( https://fennica.linneanet.fi/ ). Sielläkään se ei käy aivan helposti. 

Kaiken vironkielestä suomennetun aineiston kyllä saa esille yksinkertaisesti. Valitse Fennican etusivulta Tarkennettu haku ja siellä hakutyypin pudotusvalikosta kohta Alkup.kieli. Kirjoita hakukenttään est ja napsauta Hae. (Kielikoodit löytyvät täältä: https://fennica.linneanet.fi/help/Finnish/language.htm ). 

Kaunokirjallisuuden suodattaminen erilleen tästä hausta ei kuitenkaan ainakaan tällä hetkellä onnistu, koska Linnea-tietokantojen luettelointiformaatti on muuttunut. Siirtyminen uuteen formaattiin aiheuttaa sen, että esim. luokituksenmukainen haku ei toistaiseksi toimi. Fennican ylläpidossa arveltiin, että se olisi toiminnassa taas parin viikon kuluttua. Silloin hakuteminä voisi käyttää luokkahaussa vironkielisen kaunokirjallisuuden luokkaa UDK:894.545. Vironkielestä suomennetun kirjallisuuden määrä ei kuitenkaan kaikkineenkaan ole aivan valtava, joten ehkä myös tällainen tulosluettelo, jossa myös tietokirjallisuus on mukana, voisi palvella tarkoitustasi.

Toisaalta myös HelMet-kirjastojen kokoelmissa oleva viron kielestä suomennettu kaunokirjallisuus on kyllä mahdollista saada listatuksi, mutta HelMet-verkkokirjaston kautta se ei siis käy, vaan listauksen saamiseen tarvitaan aina henkilökunnan apua. Tällaisen listauksen voi tarpeen vaatiessa pyytää printattuna tai sähköpostin liitteenä. Listan tekemiseen vaadittavien toimintojen käyttämiseen on kuitenkin mahdollisuus vain osalla kirjaston henkilökunnasta, joten listan saa vain erikseen tilaamalla.
