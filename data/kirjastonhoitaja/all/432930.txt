Heii.
Mikä on family/famile/familj -sanan alkuperä?
Miksi suomen kielessä on aivan erilainen perhe-sana? Mistä se tulee?
Kiitos.
Useassa eurooppalaisessa kielessä perhettä merkitsevä sana pohjautuu latinan sanaan "familia".

Familia oli alunperin huomattavasti nykyistä perhettä laajempi käsite: se tarkoitti päämiehen alaista taloutta kaikkine väkineen ja omaisuuksineen. Familiaan kuuluivat vaimon ja lasten lisäksi mahdolliset muut sukulaiset, suojatit, palvelijat, vapautetut ja orjat. Lähimmäksi perheentapaista yksikköä tuli se joukko, joka eli isännän kera domuksessa, isännän talossa.

Suomen perhe sitä vastoin on vanhaa itämerensuomalaista perua, mitä ilmeisimmin johdos ikivanhasta perä-sanasta. Johdoksen alkuperäinen asu on ollut *pereš, josta myöhemmin on syntynyt pereh. Tällaisena sana esiintyy vielä Agricolan kirjakielessä, joskin yleiskielessä sananloppuinen -h on läntisen murrekannan mukaan siirtynyt sanan lopusta sisälle ja pereh-muodosta on tullut perhe.

Perheellä on etymologisia vastineita kaikissa lähisukukielissämme liiviä lukuunottamatta - esimerkiksi karjalan ja lyydin pereh, vepsän peŕeh, vatjan ja viron pere sekä liivin perē.

Perän ja perheen "mitä ilmeisin" yhteys on todennettavissa perä-sanan muiden johdannaisten kautta, joista joillakin on yhteyksiä perhe-käsitteeseen – esimerkiksi peru ja perikunta. Vastaavan välillisen yhteyden tarjoaa sana ”perehtyä”, jolla on merkityksellisiä yhteyksiä kumpaankin suuntaan (tulla perille, olla perillä; tottua, tutustua, kotiutua, karjalassa jopa ”tulla perheelliseksi”). Tätä ulottuvuutta käsittelee etenkin Veijo Meri kirjassaan Sanojen synty. Avioliitto (perhe) oli jotakin, mitä kohti pyrittiin, perheelliseksi tulo oli ikään kuin perille tuloa.


Lähteet:
Kaisa Häkkinen, Nykysuomen etymologinen sanakirja. WSOY, 2004
Veijo Meri, Sanojen synty. Gummerus, 2004
Suomen kielen etymologinen sanakirja. III. Suomalais-ugrilainen seura, 1962
Suomen sanojen alkuperä : etymologinen sanakirja. 2, L-P. Suomalaisen kirjallisuuden seura, 1995
Kaari Utrio, Familia : eurooppalaisen perheen historia. 1, Perhe kansojen meressä (Tammi, 1995)
