Olisiko jossain listaa tai luetteloa Suomen mytologiassa ja kansanperinteessä esiintyneistä olennoista? Esim tontuista, virvatulista ym. 

Kalevalasta ja varsinkin sen ulkopuolelta. Mitä kattavampi luettelo, sitä parempi. Jos olisi vielä tietoa kyseisistä olennoista, se olisi erinomaista. Voisi olla kirja, internetsivu, joku tutkimus, mikä tahansa. Onko aiheesta jotain kattavaa teosta?

Myös luettelo tarustossa esiintyneistä hahmoista, Väinämöisistä sun muista, olisi hyvä. Tai ainakin jos Kalevalan ulkopuolelta sellaisia on, tuskin on hirveän vaikea löytää listaa Kalevalaisista hahmoista.
Voi että, kaipaamaasi ihan kaikki taruolennot kerralla kattavaa luetteloa ei taida olla olemassa, tai en ainakaan onnistunut sellaista löytämään.

Olet varmaankin selannut juuri nämä Wikipedian luettelot suomalaisista taruolennoista ja Kalevalan henkilöhahmoista:
http://fi.wikipedia.org/wiki/Suomalaisten_muinaiset_jumalat 
http://fi.wikipedia.org/wiki/Suomalaiset_taruolennot 
http://fi.wikipedia.org/wiki/Luettelo_Kalevalan_henkil%C3%B6ist%C3%A4 

Nuo luettelot tarjoavat kyllä mainion lähtöpisteen, lukumääräisesti ne nimittäin ovat suhteellisen kattavat. Esimerkiksi suomalaisten taruolentojen listassa mainitut hahmot eivät varsinaisesti ole yksittäisiä ilmiöitä, eivät edes niitä kuuluisimpia. Pikemminkin ne ovat yhteisiä nimiä olennoille, jotka esiintyvät paikallisesti kerrotuissa tarinoissa. Hahmoista on linkkien takana enemmän tietoa ja joidenkin kohdalla on mainittu myös paikallisia kuvauksia olennon tekemisistä.

Yliluonnollisista olennoista sekä Kalevalan henkilöhahmoista on kyllä muutamia hakuteosmaisia kirjoja:
-Kalevalan hyvät ja hävyttömät (Suomalaisen Kirjallisuuden Seura, 1999) > perinteen- ja kirjallisuudentutkijoiden kirjoittamia laajoja artikkeleita Kalevalan hahmoista ja olennoista
-Koski, Mervi: Suomalaisia haltijoita ja taruolentoja (Karisto, 2007) > lastenkirja, jossa on kuitenkin kattavasti esitelty taruolentoja tapoineen ja vaikutusalueineen, esim. erilaisia tonttuja on eritelty
-Kuusi, Matti: Kalevalalipas (Suomalaisen Kirjallisuuden Seura, 1985) > henkilöt ja paikat kuvailtu s. 121-140

Mutta jos haluat todella tietää tarkemmin erilaisista paikallisista uskomuksista, sinun pitäisi melkein tutustua itse kansan suussa kerrottuihin tarinoihin sekä niistä tehtyihin tutkimuksiin. Suomalaisia uskomustarinoita on osittain julkaistukin. 

Sinun kannattaa katsastaa ainakin nämä suomalaista mytologiaa luotaavat opukset: 
-Haavio, Martti: Karjalan jumalat: uskontotieteellinen tutkimus (WSOY, 1959)
-Haavio, Martti: Suomalainen mytologia (1967)
-Humu, Martti: Muinaissuomalaisten uskonto (Biokustannus, 1997)
-Stalo, L. T.: Suomalaiset jumalat (Forssan kirjapaino, 1995)

Tässä vielä kertomuskokoelmia, tutkimuksia sekä verkkoartikkeleita yliluonnollisista olennoista:
-Haavio, Martti: Suomalaiset kodinhaltiat (WSOY, 1942)
-Hjelt, Marjut: Tonttu: tonttusuvun tarinoita suuresta metsästä (Suomalaisen Kirjallisuuden Seura, 1997)
-Hjelt, Marjut: Taikametsä: tarinoita ja taikoja suomalaisesta metsästä (Suomalaisen Kirjallisuuden Seura, 2000)
-Koppana, Kati: Metsänhenget (Mandragora Dimensions, 1991)
-Klemettinen, Pasi: Mellastavat pirut: tutkimus kansanomaisista paholais- ja noituuskäsityksistä Karjalan Kannaksen ja Laatokan Karjalan tarinaperinteestä (Suomalaisen Kirjallisuuden Seura, 1997)
-Metsänhaltiat (Suomalaisen Kirjallisuuden Seura, 1983)
-Myytillisiä tarinoita (Suomalaisen Kirjallisuuden Seura, 1999)
-Outoja otuksia, kummia kertomuksia: uskomustarinoita Etelä-Karjalasta (Karjalan kirjapaino, 2008)
-Pieni kummituskirja: tarinoita vuosien takaa (Suomalaisen Kirjallisuuden Seura, 2006)
-Ranta, Elina: Haltijoitten mailla, maahisten majoissa: maan, metsän, meren ja vuoren väki (WSOY, 1996)
-Räyhät: #link::b241a02a-a76a-49af-8635-97da10e4ab70::http://www.finlit.fi/rayhat/::linkend# 
-Simonsuuri, Lauri: Kansa tarinoi: tutkielmia kansantarinoiden salaperäisestä maailmasta (WSOY, 1950)
-Suomalainen kansanusko: http://materiaalit.internetix.fi/fi/opintojaksot/1filosofiapsykologia/kansanusko/sisalto > oppimateriaali, joka sisältää Mikael Agricolan jumalluettelon ja sen esittelyn
-Tikkala, Heikki: Olevaisen yöpuoli: Vaimosniemen kummitus ja 50 muuta poltergeistia (H. Tikkala, 1993)
-Timonen, Eija: Vedenhaltijat (Suomalaisen Kirjallisuuden Seura, 1988)

Osa mainitsemistani kirjoista on lainattavissa ihan yleisistä kirjastoista, osa taas majailee vain yliopistokirjastoissa tai Suomalaisen Kirjallisuuden Seuran kirjastossa. Yliopistokirjastojen ja SKS:n kokoelmat löytyvät omasta tietokannastaan, Lindasta: 
http://linda.linneanet.fi/F/?func=find-b-0&con;_lng=fin&local;_base=fin01 

SKS:n kirjasto on erikoistunut suomalaiseen kirjallisuuteen sekä perinteentutkimukseen. Ehkä voisit ottaa vielä yhteyttä sinne. Heillä nimittäin saattaisi olla tietoa sellaisista kansanuskoon liittyvistä kortistoista tai luetteloista, jotka eivät näy kaikille julkisissa tietokannoissa.
http://www.finlit.fi/kirjasto/index.htm
