J. D. Robbin In Death -sarjan englanninkielisissä kirjoissa lukee takakannessa viivakoodin yläpuolella "triller", mutta kirjastojen tiedoissa sarjan kirjat on luokiteltu seuraavilla kolmella lajityypeillä: rakkaus, dekkari ja tieteiskirja. Miksi? Eikö trilleri ole kirjastolle kelpaava virallinen lajityyppi? Sarjan loppupään teoksia ei mielestäni voi luokitella tieteiskirjoiksi eikä rakkauskirjoiksi, vaikka alkupään kirjat sellaisia ovatkin, vaan ainoastaan dekkareiksi. Miksi ne kuitenkin on sellaisiksi kirjastojen tietoihin merkitty? Kuka päätöksen tekee?
Kirjastoilla on omat vaihtelevat tapansa luokitella kirjoja. Edes esimerkiksi Helsingin kaupunginkirjaston sisällä luokat eivät ole yhtenäisiä vaan vaihtelevat kirjastoittain. Usein isoissa kirjastoissa on enemmän kaunokirjallisuuden luokkia kuin pienissä, koska suuressa kirjastossa pienempiinkin luokkiin voi tulla kohtuullinen määrä kirjoja, kun taas pienessä kirjastossa ei muutaman kirjan sisältäviä luokkia välttämättä kannatta luoda.

Kaunokirjallisuuden asiasanasto Kaunokissa (#link::f21025b2-4c68-4182-99cb-fda707320468::http://kaunokki.kirjastot.fi::linkend#) ”trillerit” ei ole virallinen asiasana, vaan sen sijaan käytetään termiä ”jännityskirjallisuus” tai ”jännityselokuvat”.  Siinä mielessä kyseessä ei ole ”virallinen” termi. Sana ”trilleri” esiintynee kai yleisemmin sellaisissa jännityskirjallisuuden alagenreissä kuin ”kansainvälinen trilleri” tai ”lakitrilleri”. Englanninkielisissä kirjoissa ”thriller” on yleisempi termi.

In Death -sarjan kirjat näyttävät HelMet-kirjastoissa olevan usein Thriller-luokassa, mutta esimerkiksi Pasilan kirjastossa sitä vastaa luokka nimeltä Crime. Kirjastot itse harkitsevat, mitkä ovat sopivimmat jaottelut. Välillä vastaan tulee luokittelun kannalta ongelmallisia tapauksia, jotka voisi perustellusti laittaa kahteen tai kolmeenkin eri luokkaan. Silloin kirjaa käsittelevä työntekijä tekee päätöksen, mihin kirjan sijoittaa. Näistä saatetaan usein keskustella kollegojen kesken. Miettiä voidaan, onko kirjassa keskeisempää tieteiskirjoille tyypillinen tulevaisuuden ja tekniikan kuvaus vai kenties dekkareille tyypillinen rikoksen tutkiminen.

Sarjojen osat luultavasti laitetaan usein samaan luokkaan kuin sarjan ensimmäinenkin osa, sillä sieltä sarjaa lukeva luultavasti seuraavia osiakin etsii. Tietysti sijoituspaikkaa voidaan aina muuttaa, jos valinta osoittautuu huonoksi. Jos tuntuu, että teos on väärässä luokassa, kannattaa antaa asiasta palautetta, niin sitä saatetaan muuttaa.
