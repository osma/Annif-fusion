Haluaisin tietää missä kirjastossa on suurin valikoima eläinaiheisia kirjoja Helsingin ja Espoon länsiosissa. Varmaan kaikissa kirjastoissa on jotain, mutta miten ne löytää hyllystä, ovatko esim. hyllyssä "eläinaiheiset kirjat" tai miten on? Minua lähinnä ovat Saunalahden, Kivenlahden, Soukan ja Ison Omenan kirjastot.
Listaamistasi kirjastoista suurin kokoelma on Ison Omenan kirjastossa, joten siellä on suurin määrä myös eläinaiheisia kirjoja. Soukan ja Kivenlahden kokoelmat ovat suunnilleen samankokoiset, Saunalahden kokoelma on taas selvästi pienempi. Saunalahden kirjaston kokoelma on painottunut lasten kirjoihin.

Eläinkirjoja löytyy kirjastosta useammastakin paikasta. Eläimistä kertova kaunokirjallisuus on kaunokirjallisuudessa (esim. Ruohometsän kansa). Lasten eläin-kuvakirjat ovat kuvakirjoissa - joissain kirjastoissa ne on saatettu ottaa erilleen. Lasten tietokirjallisuus on samoin saatettu järjestää eri kirjastoissa hieman eri tavoin.

Aikuisten tietokirjallisuudessa eläimet on jaettu pääosin kahteen osaan: villieläimiin ja kotieläimiin. Villieläimistä kertovat tietokirjat löytyvät luonnontieteestä, luokasta 58 ja kotieläimet luokasta 67.4. 

Kirjaston henkilökunta auttaa mielellään teitä löytämään haluamanne kirjoja.
