Haluaisin tietää, mitä tarkoitusta varten ja millainen on joissakin kreikkalaisissa kalastajaveneissä oleva sininen silmä. Mikä se on nimeltään ja millä alueilla sitä käytetään? 
Sama kuvio on myös koruissa, mutta veneissä oleva kuvio on mielestäni hiukan erilainen.
Haluaisin myös värikuvan, jossa näkyy ko.silmä ja sen paikka veneen keulassa.
On olemassa ikivanha laajalle levinnyt uskomus (mm. useisiin Välimeren maihin, kuten Kreikkaan, Turkkiin, Egyptiin) ”pahan silmän" voimasta (Kreikassa ’Baskania’). Se on jonkinlainen negatiivinen voima, jota kaikki kantavat enemmän tai vähemmän itsessään. Esim. kateellisten ihmisten katseen uskotaan tuovan kirouksen (sairauden tms.) ihmisille, jotka ovat altistuneet tuolle ”pahan silmän” vaikutukselle.

Monet kreikkalaiset kantavat kaulallaan tai ranteessaan amulettina pientä lasista sinistä silmää (= ’mataki’) suojautuakseen ”pahan silmän” vaikutukselta. Tämä amuletti heijastaa takaisin ”pahan silmän” voiman. Myös sinisellä värillä on suojaava vaikutus.

Löysin kuvan korusta, jossa on sininen silmä, mutta kalastusaluksen kuvia, joissa on tuo sininen silmä, en löytänyt. Kuva korusta löytyy mm. tältä nettisivulta:
http://www.greekinternetmarket.com/charms.php

Lisää tietoa englanniksi mm. sivuilta:
http://www.in2greece.com/english/factstrivia/facts/evil_eye.htm
http://en.wikipedia.org/wiki/Evil_eye
http://www.greeka.com/greece-traditions.htm

Egyptissä tätä "pahaa silmää" kutsutaan 'Horuksen silmäksi'. Myös suomeksi löytyy hakusanalla 'paha silmä' jotain tietoa googlesta.
