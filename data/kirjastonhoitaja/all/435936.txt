Onko teillä äänikirjoja e-kirjoina kyyti-kirjastoissa? Kiitos!
Hei,
äänikirjat ovat vielä tällä hetkellä CD-muodossa mutta tilanne on muuttumassa ihan lähipäivinä koska Kouvolan kirjastot ovat mukana Celiakirjaston Kirjasto kaikille-projektissa.
 
Kirjasto kaikille –projektin pilottikirjastot ovat kevään 2014 aikana suunnitelleet tulevaa äänikirjojen lainauspalvelua. Asiakkaille Celian tuottamia äänikirjoja tarjotaan laajasti syyskuussa 2014, jolloin pilottikirjastoista voi lainata äänikirjoja ja saada opastusta niiden käyttöön. Tarjolle tulee myös mainio kattaus tapahtumia.
 
Pilottikirjastoista asiakas saa halutessaan tunnukset Celian verkkopalveluun. Verkkopalvelussa on käytettävissä Celian koko äänikirjakokoelma, tällä hetkellä n. 40 000 kirjaa. Lainattavana ovat parhaat uutuudet ja vanhat klassikot. Kirjoja voi kuunnella suoraan internetselaimessa tai ladata ja siirtää kirjat omalle laitteelleen (esim. iPad, Daisy-soitin, dvd-soitin).
 
Celian tuottamat äänikirjat ovat tarjolla kaikille, joille tavallisen painetun kirjan lukeminen on vaikeaa. Olipa lukemisen vaikeuden aiheuttajana lukivaikeus, näkövamma, vanhuuden heikentynyt näkö tai lihaskunto tai muu vastaava syy, Celian kirjojen kautta pääset tarinoiden maailmaan. Jos sinulla tai läheiselläsi on vaikeuksia painetun kirjan lukemisessa, kokeile pilottikirjaston palvelua syksyllä. Ajantasaisen listan pilottikirjastoista löydät täältä.
 
Syksyä odotellessa voit kokeilla kirjojen kuuntelua Celian sivuilla.
