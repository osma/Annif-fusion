1. Miksi valon nopeus on se mikä se on? Miksei se ole vaikka metrin enemmän tai vähemmän sekunnissa?

2. Jos minulla on rautatanko ja vasara ja lyön tankoa toisesta pasta, niin toinen pää liikahtaa samalla hetkellä. Jos minulla on 2 x 300 000 km pitkä tanko ja sen pää liikahtaa samalla tavalla, niin eikö se liikahdus mene 2 x valon nopeudella? Ja jos ei mene, niin miksei mene?
Nykyisen käsityksen mukaan valonnopeus (c) on 299 792 458 m/s. Valonnopeus tarkoittaa tässä yhteydessä fysikaalista vakiota, jossa valo liikkuu tyhjiössä. Valonnopeudella on kuitenkin oma historiansa, kuten kaikilla tieteellisillä käsitteillä. Esimerkiksi maailmankuvien muutokset sekä tieteellisten teorioiden ja mittaustekniikoiden kehitys ovat vaikuttaneet käsityksiin valonnopeudesta. Antiikin aikaiset filosofit Aristoteles ja Ptolemaios uskoivat valon nopeuden olevan ääretön. Tämä käsitys säilyi länsimaissa läpi keskiajan aina 1500-luvun loppuun. Nykyinen kansainvälisen yksikköjärjestelmän (SI-järjestelmä) määritelmä laskettiin vuonna 1983, jolloin valonnopeus määriteltiin eksaktisti suhteessa metriin.

Albert Einsteinin erityisen suhteellisuusteorian mukaan yksikään kappale, jolla on massa, ei voi saavuttaa valonnopeutta. Jos lyöt 300 000 km pitkää rautatankoa toisesta päästä, ei se teorian mukaan voi aiheuttaa valonnopeudella liikkuvaa värähtelyä. Tämä johtuu siitä, että valonnopeuden voi saavuttaa vain massaton hiukkanen, joka liikkuu tyhjiössä. Informaation ei ole tämänhetkisten teorioiden mukaan mahdollista siirtyä valonnopeutta (c) nopeammin.

Valonnopeuden määritelmä Suomen Standardisoimisliiton SI-oppaassa (s. 13): http://web.archive.org/web/20120831234747/http://www.sfs.fi/files/70/si-opas.pdf

Valonnopeuden mittaamisen historiasta löytyy tietoa esimerkiksi Helsingin yliopiston sivuilta: http://per.physics.helsinki.fi/FTK2011/Valonnopeus.pdf

Englanninkielisessä Wikipediassa on myös kattava ja informatiivinen artikkeli valonnopeudesta: https://en.wikipedia.org/wiki/Speed_of_light
