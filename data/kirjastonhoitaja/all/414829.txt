Toukomettinen ja toukomehiläinen, onko kyseessä sama elukka?
Vaikka mettinen ja mehiläinen ovat synonyymejä, toukomettinen ja toukomehiläinen eivät ole. Toukomettinen on 1600-luvulta periytyvä nimitys, jolla on tarkoitettu sekä uuttukyyhkyä (columba oenas) että sepelkyyhkyä (columba palumbus). Toukomehiläinen ei sekään ole mehiläislajin nimi, vaan runollinen ilmaus, jota on käytetty esimerkiksi kotimaisessa iskelmässä 'Suopursu kukkii': "Suopursu kukkii / siihen saakka kunnes raukeaa. / Sen kukka villi on ja pystypäinen. / Se kukkii vaikka tietää ettei saavu poimijaa, / ei löydä sitä toukomehiläinen.” City-lehti puolestaan on hyödyntänyt sanaa hieman toisessa sävyssä Joensuun Elli -elokuva-arvostelussaan: "-- helsinkiläinen merkonomi Jousimäki (Reidar Palmgren) alkaa surrata kuin toukomehiläinen." Suomessa mesipistiäisten vilkkain kevätlento osuu pajujen kukinta-aikaan, joka normaalivuosina on Etelä-Suomessa vappuviikolla. Silloin mehiläiset ja kimalaiset käyvät ensimmäisillä meden- ja siitepölynhakumatkoillaan. Toukomehiläisen voisi näin ollen ajatella tarkoittavan varhaista tai ainakin ensimmäisten joukossa liikkeellä olevaa, kevään hullaannuttamaa pörriäistä, jolta jäävät myöhään kukkivien kasvien tarjoamat antimet kenties kokonaan saamatta.

Lähteet:

Häkkinen, Kaisa, Linnun nimi. Teos, 2004
Söderman, Guy & Leinonen, Reima, Suomen mesipistiäiset ja niiden uhanalaisuus. Tremex, 2003
