Hei,

Taloyhtiömme pihalle on aikoinaan rakennettu 8 autotallia ns. talkootyönä. Asunto-osakeyhtiö ei ole ollut mukana tässä projektissa, muuta kuin antanut luvan rakentaa tallit tontilleen. Osakkaat, ovat siis rakentaneet autotallit omalla kustannuksella taloyhtiön pihalle. Kyseessä on kerrostaloyhtiö jossa 18 asuntoa.

Taloyhtiömme on päivittämässä yhtiöjärjestystä nykyisen asunto-osakeyhtiölain vaatimalle tasolle. Nykyisessä yhtiöjärjestyksessä ei mainita sanallakaan näistä autotalleista, eikä niistä myöskään ole olemassa osakekirjoja eikä osakkeita. Niitä ei siis käytännössä ole olemassa? Onko tämä ihan laillista? Osakkaat kuitenkin omistavat rakentamansa autotallit ja maksavat niistä pientä vastiketta taloyhtiölle lähinnä tontin vuokrasta. Ongelmana on, että miten taloyhtiö voi määritellä vastikkeen autotalleille, kun niistä ei ole mitään mainintaa yhtiöjärjestyksessä. Lisäksi kuinka osakkaat voivat käydä autotalleilla kauppaa kun niistä ei ole olemassa osakekirjoja? Tulisiko autotalleista painattaa osakekirjat ja lisätä osakkeet taloyhtiön yhtiöjärjestykseen? Miten tämä autotallien "osakeanti" käytännössä tapahtuu? Voiko taloyhtiö vaatia osakekirjojen painamista autotallien omistajien laskuun?

Onko hyviä ideoita tilanteen ratkaisemiseksi?
Kysymyksesi on sen luontoinen, että siihen vastaaminen edellyttää oikeustieteellistä asiantuntemusta. Ilmaista lakineuvontaa tarjoaa esimerkiksi Suomen Asianajajaliitto, jonka tarjoamaa asianajajapäivystystä järjestetään Helsingissä Itäkeskuksen ja Rikhardinkadun kirjastoissa. Asianajajaliiton nettisivuilla on lisätietoa Asianajajapäivystyksestä ja sen ajankohdista:

http://www.asianajajaliitto.fi/asianajopalvelut/asianajajapaivystys
(haettu 21.1.2016) 

Kirjastoista on lainattavissa asunto-osakeyhtiöihin liittyvää kirjallisuutta, jotka saattavat auttaa asiassa. Esimerkiksi Helmet-kirjastoista on lainattavissa seuraavia teoksia:

Asunto-osakeyhtiölaki : asunto-osakeyhtiölaki, laki asunto-osakeyhtiölain voimaanpanosta sekä VNA osakehuoneistojen pinta-alan mittaustavasta ja isännöitsijäntodistuksesta painettuina, Kiinteistöalan kustannus, Helsinki 2013.

Asunto-osakeyhtiölaki: kommentaari. Osat 1-3. Kiinteistöalan kustannus, Helsinki 2015. 

Viiala, Helena et al.: Näin toimii asunto-osakeyhtiö. Kiinteistöalan kustannus, Helsinki 2015.

Taloyhtiön vastuunjakotaulukko: osakkaalle ja asukkaalle. Kiinteistöalan kustannus, Helsinki 2014.
