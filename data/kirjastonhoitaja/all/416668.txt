Minkä nimisistä teoksista tai keneltä kirjailijalta löytyisi runoja kasvamiseen liittyen?
Tässä vastauksessa oletetaan, että halutaan löytää lapsen kasvamiseen liittyviä runoja. 
Kirjastossa on kirja, jossa lastenrunoja on aiheittain. Teos on Koski, Mervi: Lastenrunojen hakemisto 1 ja 2. Aiheesta kasvaminen tai kasvu on mainittu nimeltä mm. seuraavia runoja (suluissa teos): Piis piis pientä lasta (Kuukernuppi), Enkös mieheltä jo näytä (Immi Hellen: Lapsuuden lauluja), Iso ja pieni (Kaija Pakkanen: Runoretki), Kodin tyttöselle (Immi Hellen: Lapsuuden lauluja), Kukapa muu (Ester Ahokainen: Soita, soita kissankello), Pienet jalat - isot jalat (Kaija Pakkanen: Hassu noita), Päivä paistaa (Martti Haavio: Aarteiden kirja), Vuodet (Arvid Lydecken: Kotoa ja kaukaa). 
Runoja on toistaiseksi asiasanoitettu hyvin vähän, joten kannattaa tutkia (usein paksuja) runokokoelmia, joissa on käsitelty erilaisia aiheita ja teemoja, jotka löytyvät kirjan sisällysluettelosta. Esim. teokset Runo puhuu lapsesta (eri tekijöitä) ja Maailman runosydän (koonneet Hannu Tarmio ja Janne Tarmio).
