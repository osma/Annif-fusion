Olen kiinnostunut Suomen sodasta. Millaisia lähinnä tietokirjoja minun olisi hyvä lukea, jotta saisin tietoa Suomen sodasta (1808-1809) Tavoitteena olisi saada mahdollisimman tarkkaa tietoa sodasta, varsinkin Savon Prikaatin vaiheista ja tavallisen kansan(jotka eivät olleet sodassa) elämistä sota aikaan ja suhtautuminen Venäjään ja koko sotaan, ja millaista elämä ylipäätään oli Suomen sodan aikana.
Suomen sodasta on kirjoitettu useita kirjoja, ja se mitkä niistä ovat sinulle käyttökelpoisia riippuu   siitä mihin tarkoitukseen ja kuinka kuinka laajasti tietoa tarvitset. 

Perustietoa Suomen sodasta löydät Suomen historian yleisteoksista. Asiaa on mielestäni käsitelty hyvin esim. Pentti Virrankosken kirjassa Suomen historia 1 ( 2001), jonka luvussa Sota joka erotti Suomen ja Ruotsin kerrotaan lyhyesti sekä sodan kulusta että kansan mielialoista. – Hannele Wirilanderin kirjoittamassa Mikkelin Pitäjän historiassa (1982) sotatapahtumia tarkastellaan eteläsavolaisten näkökulmasta, ja kirjassa on myös luku Savon prikaatin historiasta. – Myös Seppo Saurin teoksesta Suomalaisten suuret taistelut (1993) selviävät Suomen sodan vaiheet.

Jos haluat tarkemmin perehtyä aiheeseen, voisit tutustua esim. seuraaviin teoksiin:

Carl Johan Holmin kirjassa Muistiinpanoja Suomen sodasta 1808-1809 (1977) on aiheena Savon prikaatin toiminta. Holm työskenteli sodassa kenttäpappina. Kirja on ilmestynyt alun perin  vuonna 1836, se on siis silminnäkijäkuvaus sodasta. - Jari Niemelän Tuntematon ruotusotilas (1990) kertoo siitä, millaista oli ruotusotilaan elämä Ruotsinajan lopulla sekä palvelusaikana että sen jälkeen. - Aarne Huuskosen Kuninkaallinen Savon jääkärirykmentti vuosina 1770-1810 (1927) on seikkaperäinen selvitys Savon prikaatin vaiheista. – 1800-luvun alun Suomesta ja suomalaisuudesta saat tietoa esim. kirjasta Kesäyön lumoa kohti (2002), joka sisältää venäläisten matkailijoiden matkakuvauksia Suomesta.

Voit hakea Suomen sotaa käsittelevää kirjallisuutta kirjastojen tietokannoista. Mikkelin kaupunginkirjaston Web-Origosta löytyy asiasanalla Suomen sota 37 viitettä ja asiasanalla Savon prikaati 12 viitettä. Muiden maakuntakirjastojen aineistoluetteloja pääset selaamaan osoitteesta www.kirjastot.fi (> maakuntakirjastojen aineistojen monihaku).




