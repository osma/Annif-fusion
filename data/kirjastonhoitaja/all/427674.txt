Ystäväni on eroamassa ja haluaisin lohduttaa häntä jonkun voimaannuttavan kirjan parissa. Kirjan, mikä saisi uskomaan huomiseen. Olisiko jotain suosituksia? 

Ei mielellään mitään liian raskasta "näin selviät erosta" tai liian kevyttä "nalle puhin ajatuksia".  Kiitos!
Tähän on vaikea vastata, koska kirjat vaikuttavat eri tavoin eri ihmisiin. Ihmiset myös kaipaavat ja tarvitsevat erilaisia asioita vaikeina hetkinä. Joku haluaa käsitellä ongelmiaan, toinen haluaa paeta niitä. Laitan tähän nyt joka tapauksessa joitakin omia ajatuksiani sekä kollegoitteni ja ystävieni ehdotuksia. Mukana on niin kauno- kuin tietokirjallisuuttakin. Toivottavasti näistä löytyy ystävällesi sopiva kirja tai sopivat kirjat:

L.M. Montgomery: Sininen linna
Tiina Lymi: Susi sisällä (näytelmä)
Sari Malkamäen novellit
Rolain Roman: Mestari Breugnon
Alexander McCall Smithin Mma Ramotswe -sarja
Eckhart Tolle: Läsnäolon voima
Anthony De Mello: Havahtuminen
Bruce Fisher: Jälleenrakennus
Harville Hendrix: Kaikki se rakkaus mikä sinulle kuuluu sekä Tag vara på den kärlek du finner tai sama englanniksi Keeping the love you find  
Annastina Vrethammar: Ajattele elämäsi hyväksi
Richard Bach: Kohoa siivillesi tai Lokki Joonatan
E.M. Forster: Hotelli Firenzessä
H.E. Bates: Oi ihana toukokuu

Joskus rankoissa tilanteissa on hyvä vain nollata ajatukset ja tunteet. Joku lukee Aku Ankkaa, joku toinen viihdettä tai dekkareita. Moni saa lohtua ja turvallisuuden tunnetta palatessaan lukemaan niitä kirjoja, joita luki lapsena. Muumikirjat koetaan usein erityisen eheyttävinä. Jos on niin masentunut ettei jaksa edes lukea, voi kuunnella äänikirjoja.

Monet ovat saaneet Martti Lindqvistin ja Tommy Hellstenin kirjoista voimaa ja lohtua. Pelkästään kirjan nimi ”Saat sen mistä luovut” on voimaannuttava. 

Runot ovat usein terapeuttisia. Jos kyseinen ystävä on nainen, naisten kirjoittamat runot saattavat puhutella. Suosittelen Eeva Kilven runoja, Irja Askolan runoteosta Mikä nainen ja Eira Stenbergin Erokirjaa. 

Monet naiset pitävät Sarah Ban Breathnachin kirjoja aivan erityisen eheyttävinä. Pääkaupunkiseudun kirjastoista löytyy esim. Pienet onnen hetket : iloa ja lohdutusta vuoden jokaiseen päivään tai sama englanniksi Simple abundance. Breathnachin kirjoittama kirja Moving on vaikuttaa myös mielenkiintoiselta, mutta valitettavasti sitä ei löydy ainakaan pääkaupunkiseudulta. Naispsykologiaa tarjoavat Niemi-Mattilan Ajattomat arkkityypit tai Jean Shinoda Bolenin kirjat.

Jos ystäväsi kaipaa iloa, hän voi tarttua Sinikka Nopolan kirjoihin tai lukea Tuomas Kyrön kirjat Kerjäläinen ja jänis tai Mielensäpahoittaja. P.G. Wodehousen kirjat ovat myös hilpeitä ja vievät sopivasti pois erotunnelmista. 

Maailma on täynnä ihania kirjoja. Varmasti on vielä paljon hyviä, eheyttäviä ja voimaannuttavia kirjoja, joita ei tässä ole edes mainittu. Mikä tahansa kirja voi auttaa sikäli, että se vie ajatukset pois omasta tuskallisesta tilanteesta.
