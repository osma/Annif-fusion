Hei,

Olen tekemässä lehtijuttua suomenkielisen veneily- ja merenkulkusanaston herkullisimpien termien historiasta, josta tarvitsisin tietoa.

Minulla on Suomalainen purjehdussanasto (jossa ei ole kaipaamaani sanojen etymologiaa), mutta muita lähteitä en löydä Helmetin enkä Helkan valikoimista. Lähetin myös Kotusille tietopyynnön, koska Kotusin nettisanakirjoissa ei juuri ole tämän erityisalan sanastoa.

Pyytäisin siis teitä auttamaan minut asianmukaisten lähdeteosten ja / tai asiantuntijoiden pariin.
Voisiko ihan tavallisista etymologisista sanakirjoista olla apua? Esimerkiksi ”Suomen sanojen alkuperä” (osat 1–3; Suomalaisen Kirjallisuuden Seura ja Kotimaisten kielten tutkimuskeskus, 1992–2000) tuntuu tuntevan ainakin sellaisia purjehdussanoja kuin ”purje” ja ”märssy”. Toinen vastaava lähde on moniosainen ”Suomen kielen etymologinen sanakirja”. Kaisa Häkkisen ”Nykysuomen etymologinen sanakirja” ei ole yhtä laaja mutta kenties selkeämpi tyyliltään.

Varmaan purjehdussanastossa on myös lainasanoja. Niitä voisi katsoa Kalevi Koukkusen teoksesta ”Atomi ja missi : vierassanojen etymologinen sanakirja” (WSOY, 1990).

Kolmantena vaihtoehtona olisi Etymologinen viitetietokanta osoitteessa http://kaino.kotus.fi/sanat/evita/. Sieltä voi löytyä viittauksia tieteellisiin artikkeleihin, joita ei ole välttämättä noteerattu sanakirjoissa.
