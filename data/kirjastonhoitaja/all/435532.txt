Haluaisin tietää sukunimistä Huhtilainen, Turunen ja Kosunen. Kiitos!
Pirjo Mikkosen ja Sirkka Paikkalan teos ”Sukunimet” (Otava, 2000) kertoo, että sukunimi ”Huhtilainen” lienee ollut alkujaan lisänimi ja itäsuomalaista perua. Se on peräisin sanasta ”huhta”, jonka merkitystä on ’kaski tai kaskimaa’. Sukunimeä ”Huhtilainen” on esiintynyt Kiteellä, Tohmajärvellä, Liperissä, Heinävedellä ja Tuusniemellä.

Saman lähteen mukaan sukunimen ”Turunen” taustalla on Turun kaupungin nimi (kuten sukunimessä ”Turkulainen”) tai lännessä skandinaavisen Tor-nimen johdokset kuten Torsten tai idässä ortodoksisen Dorofei-nimen muunnelma (kuten sukunimissä ”Toro” ja ”Toroi”). Ensimmäiset kirjalliset maininnat sukunimestä ”Turunen” ovat 1500-luvulta, ja jo 1600-luvulla se oli yleinen esimerkiksi Savossa ja Pohjois-Pohjanmaalla.

Mikkosen ja Paikkalan mukaan sukunimi ”Kosunen” on erityisesti Savossa käytetty muoto sukunimestä ”Kosonen”. Sukunimien taustalla ovat germaaniset etunimet, joista juontuu myös kansallisuusnimitys ”gootti”. Ensimmäiset kirjalliset merkinnöt sukunimestä ovat 1500-luvulta.
