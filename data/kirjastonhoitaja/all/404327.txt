Etsin lastenlaulukirjoja 1915-1930 väliltä, mutta valikoima tuntuu pieneltä ja painottuu kovasti liikuntaan ja leikkeihin. Onko tehty laulukirjoja, joissa olisi esittelyssä mainittuna, että kirja on tarkoitettu "lastentarhoille"?
Suomen kansallisdiskografia ja nuottiaineiston kansallisbibliografia Viola, yliopistokirjastojen yhteistietokanta Linda ja Suomen kansallisbibliografia Fennica antavat useita viitteitä lastenlaulukirjoista, jotka on tehty ajanjaksona 1915-1930. Kuitenkin vain muutamassa viitetiedossa on maininta siitä, että ne on suunnattu lastentarhoja varten. Seuraavissa viitteissä lastentarha mainitaan:
Korppi, Kaarina: Laulu- ja laululeikkikirja kouluja ja lastentarhoja varten. 1933.
Lastentarha 1937-1997: kokoelma Lastentarha-lehdessä 1938-1954 julkaistuja lauluja ja leikkejä. (Helsingin lastentarhanopettajat koonneet vuonna 1997).

Samalta ajanjaksolta löytyy enemmän laulukirjoja, joissa mainitaan, että ne ovat kouluja tai alakouluja varten. Esimerkiksi seuraavat laulukirjat:
Lauluja pienokaisille: kotien ja alkeiskoulujen tarpeeksi. 1921.
Lasten laulelmia säestyksin: koteja ja kouluja varten / koonnut Helmi Valio. Otava 1926.
Kolmekymmentä englantilaista laulua kouluille / koonnut Lyyli Vihervaara. Kirja 1930.

Lisäksi alueesta, jota kysymys koskee, on tehty seuraava opinnäytetyö, josta mahdollisesti saa lisätietoa:
Terhi Nummelin, Lasten- ja nuortenlaulukirjat sekä niiden repertuaari vuosilta 1862-1930. Pro gradu –työ: Turun yliopisto, musiikkitiede 1997.

Kysy kirjastonhoitajalta –palvelussa on aikaisemmin vastattu kysymykseen, jossa kysytään vanhoista lastentarhoille ja päiväkodeille tarkoitetuista musiikkikirjoista. Kysymyksen vastauksesta saa lisätietoa myös tähän kysymykseen. Vastaus löytyy palvelun arkistosta, kun kirjoittaa hakusanoiksi lastentarhat musiikki. Palvelun arkiston www-osoite on http://www.kirjastot.fi/tietopalvelu/arkisto.aspx .

Viola, Linda ja Fennica –tietokantoja asiakas voi itse selata useimmissa kirjastoissa tai pyytää virkailijan tekemään tiedonhakuja niistä. Jos asiakas haluaa tutustua löydetyissä viitteissä oleviin kirjoihin, hän voi kaukolainata  suuren osan niistä omaan lähikirjastoonsa. Joissakin tapauksissa  (esim. harvinaiset kirjat tai monet opinnäytteet) itse kirjaan voi tutustua vain sen kotikirjastossa.
