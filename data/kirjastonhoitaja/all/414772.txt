Saako viallisen laitteen palauttaa ja purkaa kaupan jos tavara osoittautuu kotona vialliseksi samantien?
Kuluttajansuojalain 12 § - 19 § käsittelevät tavaran virhettä ja virheen seuraamuksia. 

Milloin tavara on virheellinen

Tavara on virheellinen jos se ei sovellu sille tarkoitettuun käyttöön tai jos se ei vastaa myyjän tavarasta antamaa kuvausta ja mallia tai näytettä. Tavaran tulee myös olla pakattu asianmukaisella tavalla, jos pakkaus on tarpeen (12 §). Tavaran mukana on oltava käyttöohje ja käyttöönotto- ja asennusohjeet, jos tavara vaatii asentamista. Jos kauppaan sisältyy asennuspalvelu, se tulee olla oikein suoritettu, muuten tavarassa katsotaan olevan virhe. (12a §)

Virheilmoitus

Voidakseen vedota virheeseen, ostajan on ilmoitettava myyjälle virheestä "kohtuullisessa ajassa siitä, kun hän havaitsi virheen tai hänen olisi pitänyt se havaita. Virheilmoitus voidaan kuitenkin aina tehdä kahden kuukauden kuluessa siitä, kun ostaja havaitsi virheen, ja se voidaan tehdä myös elinkeinonharjoittajalle, joka on välittänyt kaupan myyjän lukuun tai sitoutunut vastaamaan tavaran ominaisuuksista."(16 §).

Kaupan purku

Ensisijaisesti myyjä voi tarjota virheen korjausta tai virheetöntä tavaraa. Jos tämä ei tule kysymykseen, niin ostajalla on oikeus kaupan purkuun, "paitsi, jos virhe on vähäinen" (19 §).

Käytetty tavara

Käytetyistä tai muista tavaroista, jotka myyjä myy "sellaisena kuin se on", ostaja yleensä ottaa riskin, että ne eivät ole täysin toimivia. Tavarassa kuitenkin katsotaan olevan virhe, jos se ei vastaa myyjän antamia tietoja tai jos myyjä on jättänyt antamatta tietoja jostain tavaran käyttöön tai hankintaan liittyvästä olennaisesta seikasta, tai jos tavara on huonommassa kunnossa kuin mitä hinta ja muut olosuhteet antavat olettaa (14 §).


Kuluttajansuojalaki Internetissä (www.finlex.fi):
http://www.finlex.fi/fi/laki/ajantasa/1978/19780038
