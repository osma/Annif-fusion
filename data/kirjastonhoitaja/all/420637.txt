fono.fi

sivuilla kerrotaan useaan otteeseen, etta haettuja kappaleita ei voi tilata, eika varata, mutta missaan ei kerrota miten ko. nauhoitteen voisi ostaa/saada/kopioida.

Loysin etsimani: http://www.fono.fi/KappaleenTiedot.aspx?kappale=vanha+linna&culture;=fi&ID;=6d99ce40-86a7-4fea-bedc-fdbfb7b4cbd8

Miten ja mista voisin ostaa ko nauhoitteen?
Fono-äänitetietokanta on tosiaan ainoastaan tietokanta, jonne on luetteloitu musiikkikappaleiden tietoja. Tietokantaa ylläpitävällä Yleisradiolla ei liene mitään mahdollisuuksia lisätä tietokantaan kappaleiden myyntitietoja eikä luonnollisesti myöskään oikeutta myydä kopioita äänilevystössä olevista kappaleista.

Kysymäsi Kouvolan musiikkiluokkien kuoron esittämä kappale ”Vanha linna” on ilmestynyt EP-levyllä, jonka nimeksi annetaan Viola-tietokannassa ”Ave Maria” levyn ensimmäisen kappaleen mukaan ja Kouvolan kaupunginkirjastossa ”Kouvolan Musiikkiluokkien Kuoro”. Sen on julkaissut Kouvolan musiikkiluokkien tuki. Levy on lienee omakustanteeseen rinnastettava ja siksi harvinainen, enkä löytänyt sitä myynnissä ainakaan missään Internetissä valikoimaansa esittelevistä liikkeistä. Levyä voisi lähinnä yrittää kysyä vanhoihin levyihin erikoistuneista liikkeistä, mutta silloinkin saa varmasti olla aikamoinen tuuri, että levy kohdalle sattuu.

Toinen vaihtoehto olisi lainata levy kirjastosta. Levyä on nimittäin Kuopion kaupunginkirjaston musiikkiosaston varastossa yksi kappale, josta se on mahdollista saada kaukolainana myös muualle maahan tai jopa ulkomaille. Kannattaa tiedustella kaukolainaamisen mahdollisuutta ja sen hintaa omasta kirjastosta.

Suomen tekijänoikeuslain mukaan teoksista on lupa ottaa muutama kopio yksityiskäyttöön. Kappaleen alkuperää ei rajoiteta laissa mitenkään, joten on täysin luvallista kopioida kirjaston levyltä kappale sähköiseen muotoon, jos sinulla on siihen sopiva laitteisto tai joku tuttava, joka osaisi kopioida sen. Yksityiskäytön on katsottu koskevan myös läheisiä sukulaisia tai ystäviä, mutta muuhun käyttöön ei tuon lain pykälän perusteella valmistettua teosta saa käyttää. Sähköisessä muodossa oleva kappale ei kulu usein soitettaessakaan, ja sopivilla ohjelmilla äänen laatua voi koettaa jopa parantaa.
