Mikähän mahtoi olla piikojen palkka 1800-luvun alkupuoliskolla ja mitä sillä sai ostettua? Sain jo vastauksen siihen kysymykseen, mikä oli piikojen palkka 1800-luvun loppupuolella ja olen tyytyväinen tähän vastaukseen, mutta nyt pitää muistaa, että 1800-luvun alkupuolella on käytetty kopeekoita eikä markkoja. Ja jos vielä ihan ensimmäisille vuosille mennään, silloin on käytetty kruunuja, ruotsin rahaa. 
Vuoden 1739 palkollissääntö oli voimassa vuoteen 1805, sen mukaan piialle maksettiin 16 äyriä pestinä ja palkkana kuusi kuparitalaria. Pesti otettiin yleensä vuodeksi. Venäjän vallan alkuaikoina maksettiin piialle tarpeellisten vaatteiden lisäksi rahapalkkaa viidestä kymmeneen ruplaan. Vuonna 1833 piika sai pestinä kahdeksan riksiä ja palkkana toisen mokoman. Vesilahdella maksettiin vuonna 1839 piialle palkkaa 13 riksiä, kappa ruista, kaksi naulaa villoja ja kahdet kengät. Vuonna 1850 piika sai 3 ruplaa, 15 kappaa ruista, palttinaisen kaulaliinan, kaksi kenkäparia ja kaksi naulaa villoja.  Vuonna 1851 piika sai palkkaa 6 ruplaa, 15 kappaa ruista, kaksi naulaa villoja ja yhden parin kenkiä. Piian palkan suuruus riippui tietenkin isäntäväen maksukyvystä ja piian työkyvystä.Ylläolevat tiedot ovat peräisin eri paikallishistorioista.

Palkollisten elämästä kerrotaan kirjoissa: Kauppinen, Ulla-Maija: Piiasta kotiapulaiseksi, kotiapulaisesta kotitaloustyöntekijäksi. Tampere 1986.
Kallio, Topi: Palvelijapolitiikasta Suomessa 18. vuosisadalla. Helsinki 1913. Kirja kertoo 1700-luvun palkollisista, mutta viimeiset tiedot ovat vuodelta 1801.

Tavaroiden hintoja 1800-luvun alkupuolelta: Hevonen maksoi 170-200 kuparitalaria, kahvin hinta oli 12 killinkiä naulalta, nuuska maksoi 50-80 kopeekkaa naula. Kaupunkitalon keskimääräinen hinta oli 1830-luvulla noin 1500 ruplaa. Kirjassa Wirilander, Kaarlo: Savon historia 3 on sivulla 850 puotilasku vuodelta 1802. Laskussa on luettelo neljänkymmenenkahdeksan eri tavaran hinnasta.

Internet-osoitteesta http://digi.lib.helsinki.fi (Historiallinen sanomalehtikirjasto) voitte tehdä tiedonhakuja vuosina 1771-1890 ilmestyneistä sanomalehdistä, sieltä voisi löytyä lisää hintatietoja.
