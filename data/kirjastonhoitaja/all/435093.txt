Hei! Luin vajaa kymmenen vuotta sitten lasten-/nuortenkirjan, joka kertoi pojasta, joka oli loukkaantunut ilmeisesti luistellessaan, eikä vamman vuoksi voinut jatkaa enää jääkiekko-/luisteluharrastustaan. En millään muista kirjan nimeä, enkä kirjailijaa, ja olen yrittänyt metsästää sitä vaikka mistä.

Aikanaan lainasin sen Helsingin Arabianrannan kirjastosta ja kirjan tekovuosi on todennäköisesti 99-06 välillä. Seuraavista asioista en ole ollenkaan varma, mutta muistelisin, että kirjan on kirjoittanut nainen, ja päähenkilön nimi olisi ollut Aleksi tai jotain vastaavaa. Nämä ovat kuitenkin vain omia muistikuviani.

Kirjan päähenkilö masentui pahasti loukkaantumisen jälkeen, ja olisiko hänet ehkä lähetetty jonnekin masentumisen johdosta? Olisi mahtavaa, jos kirja löytyisi! Kiitos tuhannesti jo etukäteen!
Kaivattu kirja saattaisi olla Tuija Lehtisen Ihan pihalla (Otava, 2003). Se on kertomus neljästä nuoresta Perhekoti Tuulikanteleessa. Yksi heistä on tulevaisuudenuskonsa menettänyt ja puhumattomaksi lukkiutunut "kaukalon ex-kuningas" Jiri, jonka lupaavasti alkanut jääkiekkoilijan ura ja ammattilaishaaveet ovat kariutuneet nilkan murtumiseen.
