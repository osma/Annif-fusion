Hei, olen kohta seitsemännelle luokalle menevä tyttö. Haluaisin kirjavinkkejä, tykkään lukea esim. rakkausromaaneja, ja tosi tarinoita. Mitä kirjoja suosittelisitte minulle:) 
kiitos jo näin etukäteen...
Voisin suositella paria hyvää nuortenkirjasarjaa. Otavan Voltti-sarjasta löytyy mm.Katarina von Bredowin Liian iso rakkaus. Aiheena on kolmiodraama: poika on vaarassa sotkea parhaiden ystävättärien välit. Kariston Siskodisko-sarjassa on mm. Mary Hoganin kirja Tosisuudelma, jossa päähenkilö Libby ja paras ystävä Nadine haluaisivat kokea rakastumisen ja ensimmäisen oikean suudelman. Molemmissa sarjoissa on paljon muutakin mainioita kirjoja. 

Mimmu Tihisen Virkkunen ja sata sydäntä kertoo hauskasti seiskaluokkalaisen tytön ensirakkaudesta. Myös Joanna Nadinin Rachel Riley-sarjassa on paljon hulvatonta huumoria ja omalaatuisia henkilöitä. Sarjan uudessa, kolmannessa osassa Rakkaus odottaa, Rachel Riley päähenkilö on juuri aloittanut seurustelun, joka ei suju ilman kommelluksia. Rachel-niminen päähenkilö esiintyy myös Sarah Mlynowskin kirjoissa, mutta mukana on myös hiukan magiaa ja noituutta, harmi vain, ettei noitavoimia saa käyttää rakkausasioiden järjestelyyn. Sarjan ensimmäinen osa on nimeltään Rintsikoita ja luudanvarsia. Huumoria ja rakkautta on myös Louis Rennisonin Georgia Nicolsonin salatut elämät –kirjasarjassa, jonka ensimmäinen osa on Kissanpäiviä ja jumalaisia jätkiä. 

Todella romanttinen rakkaustarina on Maggie Stiefvaterin kirjassa Väristys, jossa tyttö rakastuu ihmissuteen. Tarina jatkuu toisessa osassa Häivähdys. Omia suosikkejani hiukan vanhemmista kirjoista ovat myös Margaret Mahyn Tähtien tytär ja Noitavaellus.

Seuraavat kertomukset eivät ole varsinaisia tositarinoita, mutta ne pohjautuvat paljolti todellisiin ihmiskohtaloihin. Henning Mankellin kolmiosainen kirjasarja Tulen salaisuus, Tulen arvoitus ja Tulen raivo kertoo jännittävästi mosambikilaistytön kasvusta aikuiseksi vaikeissa oloissa. John Boynen kirjan Poika raidallisessa pyjamassa tapahtumat sijoittuvat toisen maailmansodan aikaiseen Saksaan.  Natsiupseerin perhe muuttaa lähelle keskitysleiriä, mutta perheen poika ei aavistakaan, mitä piikkilanka-aitojen takana tapahtuu. Annika Thorin kirja Saari meren keskellä aloittaa sarjan wieniläisistä sisaruksista Steffistä ja Nellistä, jotka sodan aikana lähetetään turvaan juutalaisvainoilta Ruotsiin, mutta sopeutuminen vieraisiin oloihin ja ystävien saaminen ei ole niin helppoa.
