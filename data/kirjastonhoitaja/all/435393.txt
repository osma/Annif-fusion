Hei! Mitä luettavaa suosittelette pian 11-vuotiaalle pojalle, joka lukee mielellään jos aihepiiri kiinnostaa. Kiinnostavia kirjoja ovat olleet mm. Goosebump-sarja, Gunnar Nordströmin NHL-sarja ja Aku Ankat tietenkin. Aiemmin kiinnostivat myös Risto Räppääjät ja Ella-sarja, mutta nekin on jo luettu. Myös susikoira Roit on luettu, Viisikot eivät kiinnosta, eivätkä myöskään Harry Potterit oikein uppoa. Etsivätoimisto Hurrikaania sekä Remeksiäkin on kokeiltu, mutta nekään eivät oikein innostaneet nuorta lukijaamme.  Jännitystä ja huumoria (ehkä myös lätkää) siis pitäisi olla, mistä ryhdytään seuraavaksi etsimään?
Suosittelemme jännityskirjoista Anna Janssonin Emil Wern tutkii -sarjaa, jossa päähenkilönä on 11-vuotias poliisin poika Emil, joka itsekin kokeilee etsivän uraa. 
Musta kaista -sarjassa on useiden suomalaisten kirjailijoiden jännityskirjoja. 
Nemo Rossin kirjat yhdistävät arkeologian ja seikkailun. 
Eoin Colferin Artemis Fowl on mukaansatempaava jännityssarja, jossa on myös fantasiaelementtejä. 
Louis Sacharin Paahde on erinomainen nuortenkirja sekin. 
Derek Landyn jännityskirjasarjassa Keplo Leutokalma päähenkilönä on luurankoetsivä. 

Huumori on pääosassa Jeff Kinneyn Neropatin päiväkirja -sarjassa, jossa tarina etenee sarjakuvamaisesti. 
Kirsti Kurosen Vili Voipio -sarjassa päähenkilönä arkipäivän komiikkaa kohtaa kuudesluokkalainen poika. 
Anders Jacobssonin ja Sören Olssonin hauska Bertin päiväkirjat on jo vähän vanhempi sarja, mutta edelleen melko suosittu. 
Terry Pratchettin kirjoissa on sekä fantasiaa että huumoria.

Nuorten lätkäkirjoja ei ole paljoa, mutta ainakin Bengt-Åke Crasin Lätkäjengi edustaa laajempaa sarjaa. 
Taina Haahdelta on ilmestynyt Gladiaattorikoutsi -niminen jääkiekkokirja.

Lisää kirjavinkkejä löydätte vaikkapa täältä: http://www.sivupiiri.fi/kirjavinkit
