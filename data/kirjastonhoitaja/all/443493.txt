Hei musiikkikirjastoväki! Löytyisikö tämän laulun nimi ja itse laulu joltain äänitteeltä? Laulettu vanhempina aikoina koulussa.

Kun koivu kukkii ja tuomi tuoksuu,
kun taivas siintää ja ilma soi,
kun käki kukkuu ja laine laulaa,
ei kukaan viipyä kauan voi.
.
Kun kevätkielojen kellot kutsuu
ja kevään viestit kun tuuli tuo,
me riemuin riennämme syliin Suomen,
se yksin onnen ja kodin suo.
Laulun nimi on Pääskyset saapuvat. Laulu alkaa: "Te pienet linnut, te pitkäsiivet". Muistamasi säkeistöt ovat laulun 3. ja 4. säkeistö, jotka on ajateltu pääskysten laulamiksi. Kaksi ensimmäistä säkeistöä on ajateltu lasten laulamiksi. Runon on ilmeisesti kirjoittanut Arvid Lydecken, vaikka hänen nimeään ei kaikissa nuoteissa mainita. Runo löytyy myös esimerkiksi Inkeri Laurisen ja Antero Valtasaaren kirjasta Kolmas lukukirjani (WSOY, 1953, s. 193-194), jossa sen tekijäksi on merkitty Arvid Lydecken (s. 203). Lastenkirjainstituutin Onnet-tietokannan mukaan se löytyy muistakin kirjoista, mutta niitä en päässyt tarkistamaan (http://lastenkirjainstituutti.fi/kirjasto/onnet-tietokanta).

Laulun on säveltänyt moni säveltäjä, ja eri julkaisuissa laulun sanoitus hieman vaihtelee, se ei ole kaikissa versioissa sanasta sanaan sama. Täsmälleen muistamillasi sanoilla laulun ovat säveltäneet Wilho Siukonen ja R. Raala (eli Berndt Sarlin). Laulun ovat säveltäneet myös J. N. Vainio ja Lauri Parviainen. Viola-tietokannan (viola.linneanet.fi) mukaan saman runon on säveltänyt myös Ina Karttunen nimellä Kun pääskyset saapuvat.

En löytänyt laulusta yhtään levytystä. Laulun sanat ja nuotinnos löytyvät esimerkiksi seuraavista nuoteista:

Siukosen sävelmä: Suuri kevät- ja kesälaulukirja (WSOY, 1984)
                  Siukonen, Wilho: Laulukirjan säestykset (Otava,
                  1952)

Raalan sävelmä: Laululeivonen : kokoelma yksiäänisiä koululauluja
                (Otava, 1912-1919)

Parviaisen sävelmä: Pienten lauluja (WSOY, 1958, uusi painos 2002)

Vainion sävelmä: Lauluja pienokaisille (Valistus, 1921)

Karttusen sävelmä: Karttunen, Ina: Ina Karttusen lastenlauluja
                   (kustantaja tuntematon, 1984, Keski-Karjalan
                   kirjapaino)
