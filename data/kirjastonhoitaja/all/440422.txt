Onko Helsingin kaupunginkirjastolla jokin erikoinen syy, miksi asiakaskoneilla ei saa katsoa elokuvia tai kuunnella musiikkia? Loukkaavatko em. toiminnat jonkun vakaumusta tai uskonnollisia periaatteita?  

Toisaalta ihmettelen myös, miksi kirjastosta voi lainata jalkapallon, ompelukoneen ja muita esineitä, jota eivät luontevasti yhdisty KIRJOJEN lainaamiseen tai kirjaston (aikaisempaan?) kansansivistämispyrkimyksiin.
Kysyin asiaa tietotekniikkaosastolta, ja sieltä kerrottiin, että syy DVD-elokuvien katsomisen ja CD-musiikin kuuntelun estämiseen asiakaskoneilla on puhtaasti tekninen. Tämänhetkinen asiakastietokonejärjestelmä kierrättää tuollaisen aineiston palvelimen kautta, ja video- tai CD-data on kooltaan niin suurta, että palvelin ei välttämättä jaksaisi pyörittää niitä tai ainakin palvelimen toiminta voisi hidastua. Nykyisellä järjestelmällä data kulkee välttämättä palvelimen kautta.

Kirjasto ei ole enää yksinomaan kirjojen paikka, vaikka toki nekin ovat useimmissa kirjastoissa tärkeässä roolissa. Myöskään sivistys ei ole Helsingin kaupunginkirjaston ainoa arvo vaan niitä on useita muitakin. Visio, toiminta-ajatus ja arvot löytyvät osoitteesta http://www.hel.fi/www/kirjasto/fi/tietoa/Organisaatio+ja+strategia/.

Toiminta-ajatuksessa urheiluvälineet ja ompelukoneen voi nähdä osana oppimismahdollisuuksia: vaikka ihmisellä ei olisi varaa ostaa urheiluvälinettä tai ompelukonetta, hän voi lainata sellaista kirjastosta ja opetella jalkapalloa tai ompelemaan koneella. Kaipa sen voisi myös sivistykseksi laskea. Toki tuo lainaaminen tasaa lisäksi ihmisten mahdollisuuksia, kun ompelukoneen käyttö ei ole rahasta kiinni. Esineiden lainaaminen on myös vastuullista ja ympäristöystävällistä siinä mielessä, että samaa esinettä voi käyttää moni ihminen ja siten saada enemmän käyttöä kuin vain yhdellä omistajalla.

Lainattavien esineiden hankkiminen on kirjaston budjetissa häviävän pieni menoerä. Kirjoihin on siis kyllä jatkossakin rahaa, kunhan vain niitä lainataan ahkerasti. Lisäksi urheilutarvikkeet taitavat olla Helsingin kaupunginkirjastossa suureksi osaksi liikuntaviraston omistamia. Kirjasto vain toimii niiden välittäjänä asiakkaille. Siinä toteutuu kirjaston pyrkimys tehdä yhteistyötä yli virastorajojen.
