Olen tavoitellut Georges Simenonin Maigret-sarjan kirjoja espanjankielisinä käännöksinä. En ole löytänyt lainattavaa teosta. Olen kömpelö ja harjaantumaton netin käyttäjä. Onko sellaisia pääkaupungin seudulla?
Helmet-kirjastojen ainoa espanjankielinen Georges Simenonin Maigret-sarjan teos, Maigret y el falso culpable, on Kallion kirjaston dekkarikirjastossa, eikä kyseistä nidettä valitettavasti saa kotilainaan. Näyttää siltä, että pääkaupunkiseudulta ei löydy lainkaan lainattavia espanjankielisiä Maigret-kirjoja.

Kuopion Varastokirjastosta voitte tilata kaukopalvelun kautta omaan lähikirjastoonne seuraavat Georges Simenonin espanjaksi käännetyt Maigret-kirjat:

Novelas de Maigret. Tomo 2 (1962, sisältää teokset Monsieur Gallet, difunto; Mi amigo Maigret; La amiga de Madame Maigret; Maigret, Lognon y los "gangsters"; Maigret tiende un lazo; Un fracaso de Maigret; Crimen en Holanda; Pietr-le-Letton)

Maigret y los testigos recalcitrantes (1962)

Un fracaso de Maigret (1962) 

A la cita de los terranovas : Maigret en Nueva York ; Maigret y el cliente del sábado (1987)

Kaukolaina muualta Suomesta maksaa Helsingin kaupunginkirjastossa neljä euroa niteeltä. Kaukolainapyynnön voitte tehdä omassa lähikirjastossanne.

https://vaari.linneanet.fi/
http://www.helmet.fi/fi-FI/Kirjastot_ja_palvelut/Kaukopalvelu
