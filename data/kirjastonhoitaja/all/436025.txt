Haluaisin laajemman tiedon päästä vedettävästä vauva/ lapsisängystä, kuten millä luvulla ja millaisia päästävedettävä vauvasänkyjä on, historia saa olla laaja ja tietoja. Kiitos.
Suomalaisen sänkykirjan mukaan ( Sammallahti, Leena: Suomalainen sänky, 2006) päästävedettävät sängyt ovat sivustavedettävien sänkyjen funktionaalisia variantteja, vuode vain kasataan päivän ajaksi siten että kahdesta osasta koostuvan sängyn jalkopuoli työnnetään pääpuolen sisään.Usein pääpuoli kokoonlykättävässä sängyssä on koristeellisempi ja korkeampi kuin jalkopää.
Päästävedettävä sänky on kansanomaisista, puuseppien valmistamista sänkytyypeistämme nuorimpia.
Sänkytyyppi levisi 1800-luvun lopulla ja oli käytössä pitkälle 1900-luvulle talonpoikaisasunnoissa.

Kartanoissa ja varakkaissa kaupunkikodeissa päästävedettäviä sänkyjä oli käytössä jo 1700-luvulta.  Kartanoiden lastenkammareihin päästävedettävät rautaiset lastensängyt ilmestyivät 1800-luvun loppupuolella Bo Lönnqvistin mukaan. (Ting, rum och barn) Aikuisten päästävedettävien sänkyjen päädyt kertoivat muodissa olleesta tyylisuunnasta ja saman voisi olettaa myös heijastuneen lasten sänkyihin. Nykyään uusiotuotannossa on ainakin kustavilaisia päästävedettäviä lastensänkyjä. Lasten sängyistä Suomalainen sänkykirja kertoo tosiaankin että leikki-ikäiset lapset ovat nukkuneet samanlaisissa sängyissä kuin aikuiset. Lapsia vain mahtui sänkyyn enemmän.Sen sijaan säätyläisillä tosiaan lastensänkyjä alkoi olla 1700-luvulta alkaen.
