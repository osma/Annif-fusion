Milloin eduskuntavaaleissa siirryttiin viivan vedosta numero äänestykseen?
Milloin oli viimeiset vaalit jolloin  vedettiin viiva ja milloin ensimmäiset jossa merkittiin numero?
Punaisen kynän (viivan)  käyttö kai loppui  vuonna 1935?
Eduskuntavaaleja koskeva ensimmäinen laki oli Suomen Suuriruhtinaanmaan Vaalilaki 26/1906. Sen 45 §:ssä säädettiin mm. "Jos valitsija tahtoo antaa äänensä jonkun valitsijayhdistyksen ehdokaslistan hyväksi, joka on otettu vaalilippuun, merkitköön tämän listan punaisella viivalla. Jos hän haluaa muuttaa ehdokaslistassa olevien nimien järjestystä, pankoon siihen myöskin numeron 1 sen nimen eteen, jonka hän asettaa ensi sijalle, ja numeron 2 sen nimen eteen, joka on oleva toinen järjestyksessä. …".


Vuoden 1906 lain kumosi Laki edustajanvaaleista 66/1935. Sen 46 §:ssä säädettiin mm. :"Jos valitsija tahtoo antaa äänensä jonkin valitsijayhdistyksen ehdokaslistan hyväksi, joka on otettu vaalilippuun, merkitköön tämän listan viivalla niin selvästi, ettei epätietoisuutta voi syntyä siitä, mitä ehdokaslistaa hän tarkoittaa. Älköön valitsija muuttako ehdokkaiden järjestystä siinä ehdokaslistassa, jota hän äänestää, älköönkä tehkö siihen muuta muutosta. …".

Tässä laissa siis määräys viivan punaväristä jäi pois!

Vuoden 1935 vaalilain kumosi Laki kansaedustajain vaalista 167/1952. Tämän lain 47 §:ssä säädettiin mm.: "Jos valitsija tahtoo antaa äänensä jonkin ehdokaslistan hyväksi, joka on otettu hänen oman vaalipiirinsä ehdokaslistojen lopulliseen yhdistelmään, merkitköön sen numeron, joka ehdokaslistalla yhdistelmässä on, vaalilipussa olevaan, viivalla ympyröityyn kohtaan niin selvästi, ettei epätietoisuutta voi syntyä siitä, mitä ehdokaslistaa hän tarkoittaa. …".

Ellei valitsija hyväksynyt mitään oman vaalipiirinsä yhdistelmän ehdokaslistaa 47 § 2 momentin mukaan oli mahdollista kirjoittaa vaalilipussa sitä varten varattuun erityiseen kohtaan sen henkilön nimi sekä hänen ammattinsa tai toimensa ja asuinpaikkansa jota halusi äänestää.

Vuoden 1952 lain kumosi Laki kansanedustajain vaaleista 336/1955. Lain 52 §:ssä säädettiin mm. "Jos äänestäjä tahtoo antaa äänensä jonkin ehdokaslistan hyväksi, joka on otettu hänen oman vaalipiirinsä ehdokaslistojen lopulliseen yhdistelmään, merkitköön sen numeron, joka ehdokaslistalla yhdistelmässä on, äänestyslipussa olevaan ympyrään niin selvästi, ettei epätietoisuutta voi syntyä siitä, mitä ehdokaslistaa hän tarkoittaa. …".

Tässäkin laissa säädettiin mahdollisuudesta kirjoittaa henkilön nimi sekä ammattinsa tai toimensa ja asuinpaikkansa äänestyslipussa sitä varten varattuun kohtaan, jollei äänestäjä hyväksynyt mitään oman vaalipiirinsä yhdistelmän ehdokaslistaa.

Vuoden 1955 lain kumosi Laki kansanedustajain vaaleista 391/1969. Tämän lain 54 §:ssä säädettiin: "Äänestäjällä on oikeus äänestää sen vaalipiirin ehdokaslistojen lopullisessa yhdistelmässä olevaa ehdokasta, jossa hänet on merkitty äänioikeutetuksi." Sitten 55 §: "Äänestäjän on merkittävä äänestyslipussa olevaan ympyrään sen ehdokkaan numero, jonka hyväksi hän antaa äänensä, niin selvästi, ettei epätietoisuutta voi syntyä siitä, ketä ehdokasta hän tarkoittaa. …"

Vasta tällöin siis siirryttiin tarkoittamaanne numeroäänestykseen. Ensimmäiset uuden lain aikaiset eduskuntavaalit olivat vuonna 1970. Sitä edelliset vaalit olivat olleet vuonna 1966.

Alla on linkki oikeusministeriön tuottamaan Eduskuntavaalit 1907 –palveluun, jossa on mielenkiintoista tietoa mm. punaisesta viivasta.

http://www.vaalit.fi/eduskuntavaalit1907/7_2.html
