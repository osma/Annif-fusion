1. Mitä Jutta nimi kertoo ja sen alkuperä?
2. Mistä Moona nimi alkuperäisin ja mitä Moona nimi kertoo?
3. Tihilä sanan alkuperä ja sen historia?
”Suomalaiset etunimet Aadasta Yrjöön” (Gummerus, 2007) kertoo, että etunimi ”Jutta” peräisin heprealaisesta etunimestä ”Judit”. Sen merkitys on epäselvä, mutta sen merkitykseksi on ehdotettu ’nainen Juudan kuningaskunnasta’. Ensimmäiset suomalaiset Jutat nimettiin 1900-luvun alussa, mutta vasta 1960-luvulla nimi alkoi yleistyä Suomessa.

Etunimestä ”Moona” edellä mainittu teos paljastaa, että se on suomalainen muunnos ruotsalaisesta nimestä ”Mona”. Tuon nimen alkuperästä on useita eri teorioita. Se voi olla yksinkertaisesti lyhentymä etunimestä ”Monika”, joka saattaa tulla kreikan sanasta ”monachos” (’yksinäinen’, ’munkki’) tai olla tuntematonta foinikialaista alkuperää. Toisaalta ”Moona” saattaisi olla lyhentymä jostakin ”mona”-loppuisesta nimestä, kuten Ramona. Kolmas vaihtoehto on iirinkielinen nimi ”Muadhnait”; ”muadh” merkitsee ’jalosukuista’. Vielä yksi teoria on, että nimen alkuperä olisi Madonna, jonka mukaan Leonardo da Vinci nimesi kuuluisan maalauksensa ”Mona Lisa”.

Suomessa ensimmäiset Moonat nimettiin 1950-luvulla. 1990-luvulla sen suosio alkoi kasvaa, ja nimi pääsi tuossa suomalaisessa asussa almanakkaan vuonna 2005. Ruotsalainen muoto taas on esiintynyt Suomessa 1800-luvulta alkaen.

Pirjo Mikkosen ja Sirkka Paikkalan teos ”Sukunimet” valottaa hiukan sukunimen ”Tihilä” taustaa. Vanhastaan sen ja muiden vastaavien nimien (”Tiihonen”, ”Tiihinen”) on katsottu juontuvan ortodoksisesta etunimestä ”Tiiho” tai ”Tiihoi” (ven. ”Tihon”). Nimistötiedot eivät kuitenkaan anna kovin paljon tukea sille teorialla, ja onkin mahdollista, että sukunimet juontavatkin juurensa nimeen ”Tiainen”, joka on saatettu antaa henkilölle nimeksi tämän ”tiaismaisten” ominaisuuksien vuoksi, esimerkiksi jos hän on ollut pieni, vikkelä tai nopeaälyinen. Sukunimeä ”Tihilä” on esiintynyt vanhastaan Kangasalla ja sen vanhoilla eräalueilla Jyväskylän suunnassa.
