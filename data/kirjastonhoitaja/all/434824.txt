Hei,

Mitä aiheita moderni arabialainen kirjallisuus (pääosin 1800 -luku, myös 1900-luvun alku) käsittelee? Minua kiinnostaa erityisesti muut aiheet kuin politiikka ja arabinationalismi. Voisitko nimetä tuon aikakauden kirjailijoita jotka ovat käsitelleet aiheita muun kuin runouden kautta?

Tuhannet kiitokset!
Teoksessa Islamilainen kulttuuri (toimittaneet Heikki Palva ja Irmeli Perho, 3. p. 2005) on Heikki Palvan artikkeli "Arabialainen kirjallisuus vuodesta 1800" (s. 400-414). Kirja löytyy mm. Helmet-kirjastoista (http://www.helmet.fi/fi-FI).

Tämän artikkelin mukaan uusi, n. vuoden 1800 paikkeilla alkanut, arabialainen kirjallisuus on hakenut usein esikuvansa lännestä, muslimialueen ulkopuolelta. Ranska ja ranskalainen kirjallisuus nousivat tärkeään asemaan. Länsimaisia virtauksia toivat arabialaiseen kirjallisuuteen myös 1900-luvun alkupuolella Yhdysvaltoihin muuttaneet libanonilaiset ja syyrialaiset kirjailijat. Tämä kirjailijaryhmä tunnettiin nimellä Mahjar, ja siihen kuuluivat mm. kirjailijat Gibran Khalil Gibran ja Nasib Arida. Keskeisiksi nousivat  mm. subjektiivisen kokemusmaailman emotionaalinen kuvaaminen ja filosofinen erittely.  

Romaani ei kuulunut perinteiseen arabialaisen kirjallisuuden lajeihin. Ensimmäisenä länsimaalaistyyppisenä arabiankielisenä romaanina pidetään Muhammad Husain Haikalin 1914 julkaistua romaania Zainab, joka kuvasi maaseutua nostalgisen ihannoivasti.

Myös draama oli uusi laji arabialaisessa kirjallisuudessa. Ensimmäinen arabialainen teatteriesitys nähtiin Beirutissa 1848.

Naisten vapautusliike alkoi arabimaissa 1800-luvun lopulla. Uuden arabialaisen kirjallisuuden ensimmäinen naispuolinen kirjailija oli libanonilainen Warda al-Yaziji. 

Artikkelissa mainitaan lukuisia muitakin tuon ajan merkittäviä kirjailijoita.
 
Hyviä lähteitä aiheesta ovat myös mm. kirjat Arabialainen kirjallisuus (toimittanut Tuula Kousa-Patrikka, 1983) ja Trggve Kronholmin Den arabiska litteraturens historia (1995). Myös alla olevalta sivustolta löytyy linkkejä arabialaisten nykykirjailijoiden sivuille:

http://www.al-bab.com/arab/literature/writers.htm
