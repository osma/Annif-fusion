Tällainen asia on päätäni vaivannut: miksi joku iso maatila on kartano ja toinen ei? Asialla ei oikeastaan ole minulle mitään merkitystä, mutta tietämättömyys harmittaa.
Hei,

kartanolle ei ole virallista tai juridista määritelmää. Arkeologi ja historiantutkija Carl Jacob Gardbergin mukaan kartanolle voidaan kuitenkin antaa yksi tai useampi epävirallinen määritelmä: " Kartano on useimmiten yksinäistalo, joka ei muiden talojen kanssa liity kylään. Kansanomaisen kuvauksen mukaan kartano on yksinäistalo, jolla on vähintäin viisi torppaa, viisikymmentä hehtaaria viljelymaata ja vähintään viisisataa hehtaaria metsää. Kartanoille ominaisia ovat asuinrakennusten ja taloussiipien muodostamat erilliset rakennusryhmät." Kartanoiden omistajat olivat alkujaan aatelisia tai muita säätyläisiä, mutta myöhemmin myös talonpojat ovat voineet omistaa kartanoita. Osa kartanoista juontaakin juurensa keskiajan suurmiestaloihin. Gardbergin mukaan kartanoa helpompaa on määritellä sellaisia käsitteitä kuin allodiaalisäteri, säteriratsutila ja sotilasvirkatila. (http://www.kimalankartano.com/mika-on-kartano)

Kimalan kartanon internet-sivuilta löytyy Carl Jacob Gardbergin lyhyt kirjoitus "Mikä on kartano?" (http://www.kimalankartano.com/mika-on-kartano). Ennen ja nyt -verkkolehden sivuilta taas löytyy Alex Snellmanin artikkeli "Suurtilat ja Suomen aateli 1800-1900-luvuilla" (http://www.ennenjanyt.net/2012/10/suurtilat-ja-suomen-aateli-1800%E2%80%931900-luvuilla/). Myös suomenkielisen Wikipedian artikkelista "Kartano" löytyy lyhyt ja tiivis määritelmä kartanosta (https://fi.wikipedia.org/wiki/Kartano).

C. J. Gardbergin teoksessa Suomen kartanoita (1998) voisi myös olla sinua kiinnostavaa tietoa. Teos löytyy esimerkiksi Sauvon kirjastosta.
