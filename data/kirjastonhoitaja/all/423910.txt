Hei!

Minulla on tällainen erikoinen kirjoihin ja tekijänoikeuksiin liittyvä ongelma:

http://linja-aho.blogspot.com/2011/03/kirjan-pelastaminen-tapaus.html

Lyhyesti: haluaisin jälleenjulkaista 60-lukuisen oppikirjan. Tekijät ovat todennäköisesti jo kuolleita. Miten perikuntaa kannattaisi lähteä jäljittämään, jotta saan heiltä julkaisuluvan?
Tehtävä ei ole varmastikaan helppo, sillä perikunnan jäljittäminen saattaa vaatia melkoisesti työtä. Aimo Rothin osalta voisi koettaa kysellä perillisistä vaikkapa Vaasan teknillisestä seurasta, jossa Roth ilmeisesti oli mukana. Sen yhteystiedot löytyvät osoitteesta http://www.desnetti.fi/vts/Johtokunta/johtokunta.html. Koska Roth ilmeisesti asui Vaasan seudulla, yksi mahdollisuus olisi etsiä Vaasassa asuvia Roth-nimisiä, joista osa saattaisi olla sukua Aimo Rothille. Osoitteesta http://henkilot.eniro.fi/login?next=%2F löytyvällä Eniron yhteystietohaulla saa esiin ainakin jonkin verran Vaasassa asuvia Rotheja.

Tage Hedberg näyttää olevan vielä vaikeampi tapaus. Regina-tietokanta antaa sellaisen pienen lisätiedon, että Hedberg on sen mukaan syntynyt 1915 eli aivan ilmeisesti jo kuollut. Hedberg on sen verran yleinen sukunimi Ruotsissa, ettei siitä liene apua jälkeläisten löytämisessä, varsinkaan kun ei ole edes tietoa, missä päin Ruotsia Tage Hedberg asusti. Jos ruotsalaiselta kustantajalta ei tule mitään tietoa, mieleen tulisi lähinnä, että voisi koettaa kysellä ruotsalaisten yliopistojen matematiikan laitoksilta, jos siellä joku tietäisi jotakin Tage Hedbergistä tai henkilöistä, joilla saattaisi olla hänestä jotakin tietoa.

”Osoitinlaskennan” kaltaisten ”orpojen” teosten ongelma on tosiaan hankala, sillä vaikka kirjoilla ei ole suurtakaan taloudellista arvoa, laillinen julkaiseminen vaatisi luvat tekijänoikeuden haltijoilta eli tässä tapauksessa luultavasti perillisiltä. Luvattomastikin voi julkaista, mutta jos joku ahne perillinen huomaa asian, julkaisija saattaa joutua siitä oikeuteen ja maksamaan korvauksia ja kenties oikeudenkäyntikulujakin. Toivoa sopisi, että tällaisten orpojen teosten ongelma saataisiin joskus lainsäädännöllä ratkaistua.
