Etsin rauhallista melodista musiikkia, samankaltaista kuin esim. Adiemus, Enya ja Era esittävät.

Hakupalvelu ei näytä tuntevan etsintätapaa jolla voisi kohdistaa haun tietyntyyppiseen musiikkiin vai enkö osaa hakea oikein?

Onko antaa vinkkejä?
HelMet-verkkokirjastossa on helppoa hakea tietyntyyppistä musiikkia. Tapoja on moniakin. Kohdasta "Muut hakutavat" löydät asisanahaun ja luokkahaun, mutta jos ne tuntuvat hankalilta, on toki muitakin tapoja.

Voit esimerkiksi ensin ottaa esille jonkin sellaisen levyn tiedot, josta pidät, ja katsoa, millaisilla asiasanoilla sitä on kuvailtu. Esimerkiksi levyn "Adiemus II : Cantata mundi" tiedoista löytyy seuraavat asiasanat:
populaarimusiikki  
 taidemusiikki  
 viihdemusiikki  
 1990-luku  
 popmusiikki  
 new age -musiikki  
 meditaatiomusiikki  
 Iso-Britannia  
Kun viet kursorin minkä tahansa asiasanan kohdalle, huomaat, että se on aktiivinen linkki, jota napsauttamalla saat esille kaikki ko. sanan kuvaamat julkaisut. Napsauttamalla esim. linkkiä "new age -musiikki" tai "meditaatiomusiikki" löydät varmastikin jo paljon levyjä, jotka sinua miellyttäisivät.

Jos tällä tavoin saadut tuloslistat tuntuvat liian pitkiltä, voit myös kirjoittaa suoraan HelMetin etusivun hakukenttään useampia samantyyppisiä asiasanoja peräkkäin, jolloin hakutulos pienenee. Lisäksi voit napsauttaa linkkiä "Tarkenna hakua" ja rajoittaa haun vielä esim. pelkkiin cd-levyihin jne.

Ehkä ongelmaksi hakemisessa muodostuukin pikemmin se, että mainitsemiesi Adiemuksen, Enyan ja Eran musiikkia on aika vaikea tyylillisesti määritellä yksiselitteisesti, ne kun edustavat viime vuosina niin suosituksi tullutta eri genrejen sekoittelua, "cross-overia". Siksi tässä on ehkä paikallaan antaa myös muutamia ehdotuksia - vaikka musiikin kokeminen onkin niin henkilökohtainen asia, että toiselle on vaikeaa suositella mitään! 

Kerronpa nyt kuitenkin, että ainakin minua viehättää kovasti norjalaisen laulajan Sisselin musiikki (löydät sitä HelMetistä yksinkertaisesti hakusanalla sissel). Hieman enyamaista, mutta vielä kuulaampi lauluääni. Suosittelen erityisesti levyä "In Symphony", mutta kaikki muutkin ovat hyviä. Muita hieman samantyylisiä, mutta mielestäni ei ollenkaan yhtä hyviä laulajia ovat esim. Emma Shapplin, Sarah Brightman ja Filippa Giordano. Kannattaa tietysti kokeilla näitäkin - makujahan on monia.

Entä miten olisi Taizé-musiikki, joka pohjimmiltaan perustuu gregoriaaniseen lauluun; yksinkertaisia mutta kauniita melodioita ja hyvin erikoinen, harras tunnelma (käytä hakusanaa taize). Tai sitten ihan se gregoriaaninen laulu, jota myös monet kokoonpanot ovat viime vuosikymmeninä esittäneet ja osittain viihteellistäneetkin (hakusana gregoriaaninen laulu). Myös ortodoksinen kirkkomusiikki soveltuu hyvin rauhoittamaan ja luomaan tunnelmaa, vaikka siitä puuttuukin sellainen "viihteellinen" elementti, joka monissa yllä mainituissa on.

Toivottavasti pääset näillä vihjeillä alkuun!
