Haluaisin tietää, onko suomeksi kirjoja (joko fakta- tai fiktio), jotka ovat natsisukupolven (Saksa) lasten tai laajemminkin aikalaisten yrityksiä ymmärtää ja selittää natsiaikaa.
Kaunokirjallisuuden verkkopalvelusta Kirjasamposta http://www.kirjasampo.fi  löytyy useita kansallissosialismia käsitteleviä romaaneja, joissa tehdään tiliä natsimenneisyyden kanssa. Klaus Mann etsii Kirjasammon kuvauksen mukaan  romaanissaan Mefisto vastausta kysymykseen, kuinka selkeästi ajattelevat, älymystöön lukeutuvat ihmiset saattoivat joutua Hitlerin lumoihin ja valjastaa itsensä pahan palvelukseen. Bernhard Schlinkin muistelmaromaani Lukija käsittelee saksalaisten kollektiivista syyllisyyttä alkaen omalaatuisesta rakkaussuhteesta päätyen oikeudenkäyntiin, jossa uusi sukupolvi tuomitsee aikaisemman. Christian Geisslerin romaanissa Kuulustelu, joka on suomennettu vuonna 1960, aikalaisarvioija näkee tavallista vakavampaa pyrkimystä tilitykseen sivullisena pysytelleiden saksalaisten teoista ja tekemättä jättämisistä. Aleksander Spoerlin romaani Keskinkertaisen koululaisen muistelmat, joka on suomennettu vuonna 1968,  puolestaan käsittelee satiirin keinoin ihmisten heikkouksia natsiaikana. Hans-Ulrich Treichelin pienoisromaani Kadonnut veli tutkii menneisyyden ja nykyisyyden suhdetta sodanjälkeisessä saksalaisessa kulttuurissa Saksan itäosista länteen paenneen perheen vaiheiden kautta. Heinrich Böllin romaani Biljardia puoli kymmeneltä käsittelee myös kansallisideologian taustalla vaikuttaneita voimia. Günter Grass esittää elämäkerrallisessa aikakausiromaanisaan Sipulia kuoriessa moraalisia kysymyksiä ja käsittelee myös muissa teoksissaan lähihistorian traumoja.
Saksalainen historioitsija Guido Knopp on käsitellyt kirjassaan Hitlerin lapset sitä, miten kansallissosialismi vetosi lapsiin ja nuorisoon. Horst Krüger etsii elämäkerrassaan Hajonnut talo: nuoruus kolmannessa valtakunnassa vastausta kysymykseen saksalaisten syyllisyydestä omasta perheestään ja oman nuoruutensa vaiheista. Syntyisin saksanjuutalaisen Erich Frommin teos Pako vapaudesta käsittelee kansallissosialismia psykoanalyysin näkökulmasta. Myös sveitsiläinen Carl Gustav Jung käsittelee esim. kirjassaan Kohti totuutta kansallissosialismia joukkopsykologisena ilmiönä. Teokseen Syntynyt syylliseksi: natsiperheiden lapsia on koottu aineistoa siitä, kuinka 14 natsiperheen lapset ovat selvittäneet suhdettaan vanhempiinsa saatuaan tietää näiden menneisyydestä. Myös Wibke Bruhns  käsittelee teoksessa Isäni maa saksalaista historiaa perheen ja arkielämän kautta pohtien, mikä sai hänen vanhempansa liittymään Hitlerin kannattajiin. Isänsä Rudolf Hessin pitkästä vankeudesta katkeroitunut Wolf Rüdiger Hess on kirjoittanut tästä elämäkerran. Se on käännetty englanniksi nimellä My father Rudolf Hess .
