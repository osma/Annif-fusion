Mitä tarkoittaa sukunimi Talvitie? Mikä sen historia mahtaa olla?
Pirjo Mikkosen kirjassa: Sukunimet (Otava, 2000) kerrotaan Talvitie-sukunimestä näin: Järven poikki tai metsän halki talvisaikaan kulkeneet, lumituiskujen takia tavallisesti viitoitetut oikotiet ovat kyläläisille olleet niin tärkeitä vakinaisia reittejä, että niiden likeisiä asumuksiakin on voitu kutsua Talviteiksi. Talvitie perustuukin asumuksen nimeen. Talvitie on sekä talon- että sukunimenä yleinen Varsinais-Suomessa, Satakunnassa, Hämeessä ja erityisesti Etelä-Pohjanmaalla. Lapualla mainitaan Talvitien talo jo 1546, Kurikassa Sanna Talvitie 1680, Ilmajoella Jacob larss i Talvitie 1569, Ähtärissä Johan Talvitie 1795, Alastarossa Henrik Talvitie 1820 ja Huittisissa Gust. Talvitie 1853. Loimaalla, jossa myös tapaa sukunimeä, on Talvitie ollut Suvitien mäkituvan nimenä. Nimeä on otettu käyttöön myöhemminkin: 1906 vaihtuivat Talviteiksi mm. Adamsson Akaassa, Båtsman Valkealassa, Helin ja Thomander Turussa sekä Sved Ylistarossa. Katso myös: Uusi suomalainen nimikirja (Otava, 1988).

Yleistä tietoa sukunimistä löytyy myös Wikipediasta: http://fi.wikipedia.org/wiki/Sukunimi. Sieltä löytyy linkki mm. Väestörekisterikeskuksen Nimipalvelusivustoon, josta voi käydä katsomassa, kuinka paljon kyseisen sukunimen edustajia Suomessa on.
