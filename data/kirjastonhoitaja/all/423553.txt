Miten suuri on välttämätön perussanasto suomen ja saksan kielissä? Tarkoitan sitä, montako sataa tai tuhatta kielen sanaa on osattava, jotta pärjää arkielämässä.
Opetushallituksen Yleisissä kielitutkinnoissa testattavaan (YKI) perustason kielitaitoon, joka tarkoittaa selviytymistä kaikkein tavallisimmista jokapäiväisistä kielenkäyttötilanteista kuten lääkäriajan varaamisesta, lyhyiden viestien kirjoittamisesta ja yksinkertaisten ohje- ja mainostekstien lukemisesta vaaditaan n. 2000 sanaa. Keskitasolla, jolla kielenkäyttö on jo sujuvampaa, monipuolisempaa ja erilaisiin käyttötarkoituksiin sopivaa, vaadittu sanasto on n. 5000 sanaa. Ylimmän tason, jolla selvitään vaativistakin tilanteista kuten julkista esiintymistä vaativista työtilanteista, vakuuttavasti ja tilanteeseen sopivasti, sanasto on runsaat 10 000 sanaa. 
https://www.jyu.fi/hum/laitokset/solki/yki/yleista/tietoakielitutkinnoista/osakoekuvaus#sanasto
Myös saksa ja suomi kuuluvat Yleisissä kielitutkinnoissa valittavana oleviin kieliin. https://www.jyu.fi/hum/laitokset/solki/yki/yleista/

Ludmila Kämärän verkkokirjassa Kotouttamisavaimet Käsikirja maahanmuuttajille suomessa, Kymenlaakson Liitto Kotkan Kaupunki 2001 http://www2.kotka.fi/kotouttamisavaimet/sisallys.html esitetään lingvisti I. J. Buhalovin käsitys kielitaidon edellyttämästä sanavarastosta.Hänen mukaansa hyvä sanavarasto on ehdottoman tärkeää perusteellisen kielitaidon kannalta, mutta opittavien sanojen määrä riippuu asetetusta päämäärästä. Minimaalinen sanavarasto, joka riittää pintapuolisessa kanssakäymisessä, sisältää noin 1 500 sanaa, vaatimattoman kielitaidon turvaava määrä on noin 4 500 sanaa, keskitasoinen kielitaito 8 000 – 9 000 sanaa, hyvätasoinen 15 000 – 16 000 sanaa, erittäin hyvätasoinen 25 000 – 35 000 sanaa ja erinomainen kielitaito yli 50 000 sanaa.
http://www2.kotka.fi/kotouttamisavaimet/fin20.pdf


Lukiolaisille ja aikuisopiskelijoille tarkoitettu sanakirja VESALAINEN, R., Saksan perussanasto,1.-9.p. Helsingissä [Hki] : Otava, 2010 sisältää 3000 sanaa.
Yksikielinen suomenoppijoille suunnattu sanakirja Saarikalle, Anne : Suomen kielen sanakirja maahanmuuttajille, Gummerus, 2010 sisältää noin 3500 suomen kielen sanaa.
