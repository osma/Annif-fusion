Mitä odotetaan talvirenkailta, esimerkiksi urasyvyys?
Talvirenkaita on käytettävä joulukuusta helmikuun loppuun. Käyttöpakko koskee henkilö-, paketti- ja kokonaismassaltaan enintään 3,5 tonnin erikoisautoja sekä perävaunuja, joiden kokonaismassa on yli 750 kg ja enintään 3,5 tonnia. Jos vetoautossa on nastarenkaat on niitä käytettävä myös em. perävaunussa.

Renkaat voivat olla joko nastallisia tai nastattomia, talvirenkaassa on merkintä M tai MS. Talvirenkaiden kulutuspinnan pääurien syvyys on oltava vähintään 3 mm. Pääurilla tarkoitetaan leveitä uria noin kolmen neljänneksen leveydellä kulutuspinnan keskialueella. 

Vesiliirron tai loskaliirron kehittymiseen vaikuttaa ratkaisevasti ajonopeus, sekä lisäksi renkaan malli, leveys ja varsinkin kuluneisuus. Siksi suositeltava urasyvyys onkin talvirenkaalla vähintään 6 mm, siis kaksinkertainen minimivaatimukseen verrattuna. Mikäli etu- ja takarenkaiden välillä on selvä ero kuluneisuudessa, mutta niitä on mahdollista vielä käyttää, kannattaa paremmat renkaat sijoittaa taka-akselille.

Nastattomia talvirenkaita saa käyttää ympäri vuoden.

Nastallisia talvirenkaita saa käyttää marraskuun alusta maaliskuun loppuun tai pääsiäisen jälkeiseen maanantaihin, myöhemmän ajankohdan ollessa määräävä.

Muunakin aikana nastarenkaita saa käyttää mikäli sää tai keli sitä edellyttää.

Teiden kulumisen vähentämiseksi renkaissa saa käyttää vain hyväksyttyjä nastoja.

Lisää tietoa löytyy Liikenneturvan Internet-sivuilta:
http://www.liikenneturva.fi/fi/turvalaitteet/auton_renkaat/index.php
