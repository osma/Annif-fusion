Minkä ikäisille lapsille kirja Veljeni Leijonamieli on suunnattu? Entä Ronja ryövärintytär?
Nämä Astrid Lindgrenin klassikoiksi muodostuneet saturomaanit tekevät vaikutuksen hyvinkin eri-ikäisiin lukijoihin ja kuulijoihin. Ääneen luettuna ne sopivat alle kouluikäisillekin, joskin voivat olla paikoin todella pelottavia, etenkin Veljeni, Leijonamieli.

Veljeni, Leijonamieli -kirjan kuolemateema voi tuntua pelottavalta pienimmistä lukijoista. Siinä käsitellään myös heikomman puolustamista, itsensä uhraamista yhteisen hyvän puolesta taistelussa pahaa vastaan.

Ronja, ryövärintytär puolestaan kuvaa hienolla tavalla lapsen kehitystä nuoreksi, lähestyvää murrosikää, itsenäistymistä ja samanaikaista kaipausta turvalliseen lapsuuteen. Lisäksi siinä pohditaan oikeudenmukaisuutta ja rauhan rakentamista.

Kummassakin kirjassa rohkeus ja yhteistyö ovat keskeisiä teemoja. Kirjavinkkarit ovat niitä yleensä suositelleet 9-12 -vuotiaille lukijoille.

Kirjavinkkariblogi / rohkeus- ja yhteistyöteemat
http://vinkkarit.vuodatus.net/lue/2010/03/rohkeus-ja-yhteistyo-teemoista-alustava-lista-muokattavaksi

Espoon ja Helsingin koulujen käyttämässä Kunnari-lukudiplomissa Veljeni, Leijonamieli on sijoitettu 5.-6. luokkien Matilda- ja 7.-9. luokkien Sinuhe-lukupiireihin, siis 10-15 -vuotiaille. 
Ronja, ryövärintytär puolestaan on sijoitettu 3.-4. luokkien Kumi-Tarzan-lukupiiriin eli noin 9-11 -vuotiaille.

Kunnari-lukudiplomi:
http://www03.edu.fi/oppimateriaalit/netlibris/kunnari.htm
