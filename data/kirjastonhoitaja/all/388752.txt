Kuinka paljon löytyy suomalaista runoutta 1900-luvulta, jossa on käsitelty erilaisuutta tai vammaisuutta?
Runoutta "erilaisuudesta" (joka on varsin laaja käsite) ja vammaisuudesta löytyy varmasti yllin kyllin - ongelmana on oikeiden runojen löytäminen! Sellaista runotietokantaa, josta tietyn aihepiirin yksittäisiä runoja voisi etsiä, ei nimittäin vielä ole olemassa (suunnitteilla kyllä). Ja kokoelmiakin on asiasanoitettu vasta 1990-luvulta lähtien. Tästä johtuen uudehkoja vammaisten itsensä kirjoittamien runojen ja proosatekstien antologioita löytyy helposti, esim.:
Hiljaiset silmät-satakuntalaisten kehitysvammaisten runoja (1991)
Unelmat ja pelot kasvavat lähekkäin (1997)
Pisaroita-vammaisten runoantologia (1978)
Laitinen, Eeva-Liisa, Pyörätuolipiruetti (1990)
Jos jokainen putoaisi paikaltaan (1982)
Me elämme-vammaisantologia (1976)
Kohtaamisia-tarinoita talviperhosista (1996)
Kuten sanottua, osa näistä sisältää sekä runoa että proosaa. Myös verkosta löytyy joitain aiheeseen liittyviä runoja, esim.:
http://www.abo.fi/~hvaatain/runot/1.html ja http://www.alli.fi/nuorisotutkimus/tuhti/julkaisut/murto.htm.
Vanhemman materiaalin löytäminen onkin jo mutkikkaampaa - kollegat tosin muistelevat että esim. Uuno Kailaan kootuista ja Maria Vaaralta löytyy tällaista aihepiiriä. Ja ihan varmasti löytyy vaikka kuinka monilta muilta - ajattele vain kuinka moni kuuluisista viime vuosisadan lyyrikoista on ollut vakavasti sairas tai muuten kokenut olevansa erilainen ja ulkopuolinen. Eli aiheesi ei suinkaan ole mahdoton vaan erittäin mielenkiintoinen, mutta materiaalin löytäminen vaatii asettumista (ajan kanssa) hyvin varustetun kirjaston runohyllyn ääreen ja eri aikakausien kokoelmien selailua! Aikaa vievää mutta antoisaa!  
