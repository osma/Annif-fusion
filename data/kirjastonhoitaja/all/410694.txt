Mitä rajoituksia oli tonttien ostolle 1600-luvun lopun kaupungissa? Kuvittelisin, ettei tämä ollut sallittua esim. satunnaiselle talonpojalle eikä oppipojalle, joka ei saanut muutenkaan tehdä mitään ilman lupaa. Mutta saiko porvari toisesta kaupungista ostaa tontin?
Tietoja Suomen kaupunkien maanomistuksesta 1600-luvulla saa Suomen kaupunkiliiton v. 1981 julkaisemasta teoksesta Suomen kaupunkilaitoksen historia 1 : Keskiajalta 1870-luvulle, erityisesti luvusta "Kaupunkien maat". Kaupunkeja perustettaessa hallitsija oli perustamiskirjassa luovuttanut erisuuruisia maa-alueita sekä tonttimaaksi että pelloiksi, niityiksi ja laitumiksi. Nämä olivat lahjoitusmaita, joihin kaupungeilla ei ollut täyttä omistusoikeutta, joten sitä voitiin luovuttaa yksityisille vain hallintaoikeudella. Esimerkkejä lahjoitusmaiden luovuttamista koskevista säännöistä voi lukea verkosta:
http://www.pori.fi/kirjasto/porinhistoria/ensimmainenjakso.pdf (pdf-tiedosto)
http://fi.wikisource.org/wiki/Helsingin_rajat,_valiokunnan_mietint%C3%B6 

Kaupungin maita tuli ensisijaisesti käyttää tonttimaaksi. Kaupungin raati osoitti tonttimaan niille porvarisoikeudet omaaville porvareille, jotka halusivat rakentaa talon, aitan, myllyn jne. Aatelisille ja papeille kaupungin maata ei saanut antaa edes hallintaoikeudella. Alue haluttiin säilyttää yksinomaan porvareilla. 

Tietoja porvarisoikeuksista saa teoksesta Suomen historia 3 : Suomi suurvalta-aikana ; Suurvallan loppu ; Kansanusko (Weilin+Göös 1985). Sen mukaan (s. 83) "oikeita porvareita" olivat 1600-luvun lopulla kehitetyn käsitteen mukaan vain kauppiaat ja käsityöläismestarit, joille oli myönnetty porvarisoikeus. Kaikille halukkaille kaupunkien ei tarvinnut suoda porvarisoikeuksia, joita anottiin kaupungin maistraatilta (esimerkki 1800-luvun porvarisoikeuksien anomuksesta verkossa: http://www.soca.utu.fi/materiaalit/yhteisweb_files/frame.htm#slide0008.htm ). Vain vanhojen kauppiaiden ja käsityöläisten pojilla oli itseoikeutettu mahdollisuus päästä ilman muuta porvareiksi. Pohjois-Pohjanmaan museon sivulla kerrotaan porvarisoikeuksien saamisesta: http://oulu.ouka.fi/ppm/tilapaisnayttely/vanhat_nayttelyt/kasityolaiset.htm .

Suoraa vastausta kysymykseesi toisen kaupungin porvarin maansaantimahdollisuuksista ei näistä lähteistä selvinnyt.
