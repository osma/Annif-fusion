Tiedustelin kirjaa valaanpyynnin historiasta merimuseosta, ja sain tiedon, että kirja olisi myös Rovaniemellä. Olisiko sitä mahdollista tilata kaukolainaan Inarin kirjastoon? Saamani viesti oli seuraava, siitä käy ilmi kirjan nimi:
"Johnsen, A. O.Den moderne hvalfangsts historie I. on
kirjastossamme. Kirja on Merimuseon käsikirjastossa, sekä myös Åbo Akademin kirjastossa ja Rovaniemen kaupunginkirjastossa."
Lisäksi olisin kiinnostunut muista kirjoista, jotka liittyvät Jäämerellä tapahtuneeseen valaanpyyntiin, sekä saamelaisten ja muiden rannikon asukkaiden suhteesta valaisiin. Olisin kiitollinen kaikista vinkeistä.
Hei Lapponicasta!
Johnsenin valaanpyynnin historiakirjan saa tosiaankin (myös) meiltä kaukolainaksi. Pyyntö on paras jättää lähimpään kirjastoon.

Koska pyydät materiaalin Inariin, asunet Lapin kirjasto -järjestelmän piirissä joten voit tilata teokset Ivalon kunnankirjaston kautta. Inarin kunta kuuluu Lapin kirjasto
-järjestelmän piiriin: www.lapinkirjasto.fi.

Aiheesi on laaja. Materiaalia on parhaiten norjaksi. 

"Vienanmeren luostarisaaren maitovalaat" ilmestyi vuonna 2003 Maahenki -kustantamon kustantamana. Kirjailija Rytheulta on käännetty romaani joka kertoo erään pohjoisen kansan valasmaailmasta (tsuktsit) nimellä Kun valaat lähtevät (1980).
Lapin maakuntakirjasto toimii Grönlanti- ja inuitti -kirjallisuuden keskuskirjastona Suomessa joten myös inuittikirjallisuus on meillä hyvin saatavilla. Valaista esim. Lowenstein. Ancient land (1993) ja Krupnik. Arctic adaptations (1993).

Maakuntakirjastossa toimii myös Suomen saamelainen erikoiskirjasto joten meillä on saamelaisaineisto keskeinen osa toimintaa täällä kirjaston Lappi-osastolla.

Mikäli teet laajempaa työtä, suosittelen pistäytymistä Rovaniemellä. Merisaamelaisista on yleis- ja erityiskirjallisuutta, samoin kannattaa katsoa Finnmarkenin alueen kirjallisuutta.
Studies of white whales... (1994) kertoo mm. Jäämeren pyynnistä, samoin Ekman/Landin. Ishav (1991).

Saamelaismytologiasta kannattaa tutustua Juha Pentikäisen
yleisteokseen Saamelaiset - Pohjoisen kansan mytologia (1995). Kveenien ja saamelaistenkin pyynnistä kannattaa muistaa Walleniuksen meriaiheiset kertomukset (Miesten meri) , Paulaharjun Ruija-kirjat sekä Ruijaan ja Jäämeren rannalle sijoittuvat romaanit. 
Kansantarinoita ja uskomuksia on Norjan puolella kerännyt talteen erityisesti Qvigstad. Lappiske eventyr og sagn,
kts. Samiske beretninger (1997), valikoima Qvigstadin keräämiä tarinoita uutena painoksena.

Valaskirjallisuutta norjaksi on verrattain paljon. On parasta että itse käyt sitä läpi Lapponica-tietokannasta:
www.lapponica.net, valitse: Tarkka haku. Voit kirjoittaa asiasanaksi "valaat" ja valita kieleksi norjan, niin saat asiallisia viitteitä aiheeseesi.

HUOM! Lapponicassa toimii myös oma verkkotietopalvelu, lisäksi olemme mukana mm. kirjastot.fi -verkkotietopalvelussa

Vielä voisi mainita että Niillas A. Somby on julkaissut valaskertomuksen: When the whale run aground (1996). Se näkyy olevan myös Ivalon kunnankirjastossa.
