Kysymys liittyy Ubuntu käyttöjärjestelmän asentamiseen 
1.oikea Ubuntu-versio.  Fujitsu siemens 64x2 joku turbo :) kannettavasta kyse, en tiedä onko tehty ennen vuotta 2007, kuten ubuntun asennuksessa maninitaan.
2. oman koneen kovalevyn jakaminen. -Miten jakaminen tehdään? Säilyttääkseni siellä olevaa...esim. kuvankäsittelyohjelmia, jne. muuta asennuksessa mahd. tuhoutuvaa, mitä kaikkea se voisi olla mitä pitäisi "Jakaa"? Tarvitaanko siihen ulkoista usb massamuistia? Voiko massaa käyttää jos muisti ei riitä?
1.)	
Oikea versio 64-bittiselle tietokoneelle on luonnollisesti 64-bittinen. Mutta itse asiassa 32-bittinen versio Ubuntustakin toimii kyllä käytännössä ihan yhtä hyvin myös 64-bittisessä tietokoneessa. Lataussivulta voi valita tuon version valikosta: http://www.ubuntu.com/download/desktop 
2.)	
Kovalevyn osioiminen eli jakaminen ei ole välttämättä niin mutkikasta, miltä se kuulostaa. Jos esim. vain halutaan, että koneella jo oleva Windows-asennus  säilyy, Ubuntun asennusohjelma osaa asennettaessa tunnistaa kovalevyllä olevat muut käyttöjärjestelmät ja tarjoutuu säilyttämään ne. Ubuntulle osioidaan tällöin oma osansa kovalevystä ja Windows säilytetään omilla osioillaan. Windows myös lisätään tällöin automaattisesti Ubuntun luomaan aloitusohjelmaan, josta koneen käynnistyksen alkaessa voidaan valita halutaanko käynnistää kone Ubuntun vai Windowsin puolelle. Jos koko kovalevy on ollut Windowsin käytössä aiemmin, tuota Windowsin tarvitsemaa tilaa voidaan Ubuntun asennusvaiheessa pienentää siten, että molemmille käyttöjärjestelmille on riittävästi tilaa. 

Oletuksena Ubuntu asennetaan yhdelle osiolle (root- eli / -osio), joka tarvitsee minimivaatimuksena vähintään n. 5 gigatavua tilaa. (Jotkut Ubuntun kevytversiot kuten Lubuntu tai Xubuntu toimivat vähemmillä vaatimuksilla). Kokeneemmilla käyttäjillä on usein tapana asentaa ainakin kotiosio eli /home erilliselle omalle osiolleen, koska esim. asennettaessa Ubuntua kokonaan uudestaan, tuo vanha kotiasema voidaan säilyttää ja ottaa käyttöön sellaisenaan myös uudessa asennuksessa. Home-osiolla säilytetään käyttäjien omia tiedostoja ja sille kannattaa tuolloin varata eniten tilaa. Helpointa on kuitenkin aluksi asentaa Ubuntu ilman erillistä kotiosiota vain yhdelle osiolle kokonaan. 

Kovalevyjen osioiminen voidaan tehdä monilla eri tavoilla ja työkaluilla, Windowsille on monia omia työkaluja, Linuxille monia omia. Jos koneella on myös Windows, joka halutaan säilyttää, voi olla hyvä varata sopiva tila Ubuntulle jo Windowsissa esim. jakamalla Windows osioihin tai asemiin (C-, D- ym. asemat), joista yksi pidetään tyhjänä ja varataan käytettäväksi Ubuntun asennusta varten. Ubuntun asennusvaiheessa tuo tila voidaan ottaa käyttöön (ja tunnistaa esim. aseman koon perusteella; Ubuntu kun ei tiedä, onko tuo asema D, E tai joku muu Windowsissa). 

Osiointi on aika laaja kerralla käsiteltäväksi. Seuraavilla suomenkielisillä verkkosivuilla on lisäohjeita tästä aiheesta: 
• Asentaminen Windowsin rinnalle: http://wiki.ubuntu-fi.org/Asentaminen_Windowsin_rinnalle 
• Osiointi: http://wiki.ubuntu-fi.org/Osiointi (melko vanha ohje, mutta edelleen aika hyvä yleisohje osioinnista Ubuntussa)
Englanninkielisiä ohjeita osioinnista: http://askubuntu.com/questions/343268/how-to-use-manual-partitioning-during-installation 

Mikäli näillä ohjeilla ei vielä selviä, voi kirjastosta varata tietotekniikkaan perehtyneen henkilön aikaa näissä toimissa avustamiseen Lainaa kirjastolainen -palvelun kautta. Espoosta ainakin tammi-helmikuussa 2015 Entressen kirjastossa on Linuxia ymmärtävää henkilökuntaa.
http://www.helmet.fi/fi-FI/Kirjastot_ja_palvelut/Opastukset/Ajankohtaista/Lainaa_kirjastonhoitaja(18146)
