Kirjaston kotiseutukokoelmaan kuuluu joitakin c- ja vhs-kasetteja, jotka haluaisimme pikaisesti digitoida niiden säilyvyyden turvaamista varten. Onko tämä mahdollista kaikenlaisen aineiston kohdalla? Voimmeko kirjastossa kopioida aineistoa cd- ja dvd-levyille ja kuunnella/katsoa näitä kopioita kirjaston tilaisuuksissa? Missä tapauksessa kopioiden lainaaminen asiakkaille olisi mahdollista?
Tekijänoikeuslaki sallii asetuksessa mainittujen kirjastojen (yleisten kirjastojen puolella mnaakuntakirjastojen) digitoida turvaperustein dokumentteja, joita ei ostamalla voi hankkia. Muilla kirjastoilla ei tällaista oikeutta ole, joten ainoa nopea tapa olisi lahjoittaa dokumentit omaan maakuntakirjastoon ja pyytää niiden turvadigitointia.

Jos kuitenkin puhutaan suojatun aineiston kopioinnista muuten, edellyttää se lähtökohtaisesti aina lupaa oikeudenhaltijoilta. Kun kysymyksessä ei edes vihjaista kasettien sisällöstä, on vaikea antaa edes vinkkejä jatkotoimista. Myös kotiseutukokoelman kohdalla on aina kysyttävä, kenellä on oikeuksia ääni- ja kuvatallenteilla olevaan sisältöön. Jos kyse on esimerkiksi paikallisen muusikon musiikista, tarvitaan digitointiin ainakin hänen lupansa, mutta mahdollisesti myös Teostosta, jos muusikko esittää jonkun muun suojattua musiikkia.

Kirjaston kotiseutukokoelmaan kuuluvan dokumentin kopiota voi lainata asiakkaille vain siinä tapauksessa, että kopio on laillisesti valmistettu ja jos se sisältää elokuvateoksen, lainaamiseen on saatu lupa siltä, jolla elokuvan levitysoikeudet ovat.

Heikki Poroila
