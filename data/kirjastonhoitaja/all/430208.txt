Kysymys vanhoista kulkupeleistä: 1884 kuolleen esiäitini jälkeen pidetyssä huutokaupassa kaupattiin mm seuraavia esineitä:
1. isv.-droshkor - siis vuokra-ajurin kärryt, mutta mitä isv-lyhenne lienee?
2. kassanska slädar - siis rekiä, mutta mitä on kassanska? Kasanilainen? Millainen mahtaa olla?
3. uskela släde - millainen on uskela-reki?
Internetistä löytyy maininta, että Etelä-Suomessa nimitystä Uskelan reki käytettiin leveästä ja kevyestä ajoneuvosta.(Uskela on Varsinais-Suomessa sijaitseva Suomen entinen kunta ja vanha kirkkopitäjä,  joka on perustettu mahdollisesti jo 1200-luvulla. Uskelan kunta perustettiin vuonna 1868 ja liitettiin Saloon vuonna 1967 (Wikipedia)). Netistä löytyy mainintoja pienestä ja kauniista kasanilaisesta reestä, mutta ei tarkempaa kuvausta.
Lyhenne isv. voisi mahdollisesti viitata venäjänkieliseen sanaan ’izvoztsik’= ajaja, ajomies, ajuri. (vrt. vossikka)
Kaupunginkirjaston kokoelmassa on vähänlaisesti teoksia, joissa olisi tietoa erilaisista rekityypeistä. Lähinnä löytyy vain maininta siitä, että työrekiä oli kahta päätyyppiä, läntinen ja itäinen reki. Työrekien lisäksi käytettiin hienompia kirkkorekiä. (Vuorela, Toivo: Suomalainen kansankulttuuri WSOY 1975).
Lisätietoa aiheesta voisi mahdollisesti saada Museoviraston kirjastosta, yhteystiedot sivulla http://www.nba.fi/fi/tietopalvelut/asiakaspalvelu.
