Hei
Minulla ei ole rahaa matkustaa. Minkälaisia kirjoja/nettisivuja lukemalla voisin kuitenkin "harrastaa matkustamista"?
Oi kirjastoissa on onneksi hyllyittäin, pinoittain ja vinoittain kuvauksia reissaamisesta eri maailmankolkille. Näitä matkakertomuksia löytyy tavallisesti samasta hyllystä kuin matkaoppaita, tietysti kunkin maanosan, maan tai kaupungin kohdilta. Esimerkiksi Karen Blixenin muistelma ”Eurooppalaisena Afrikassa” majailee siellä, missä Afrikkaan vievät oppaatkin.

Kirjastojen tietokannoista tarjontaa voit tarkistaa erinäisillä hakusanoilla. Jos sinua ilahduttaa vaikkapa matkat tiettyyn kohtaan maapallolla, taputtele hakulaatikkoon: 
matkakertomukset maan nimi (tai vaihtoehtoisesti maanosa tai kaupunki). 

Kaikkia tarinoita ei ole kuvailtu matkakertomuksiksi, joten käypä haku on myös: matkat muistelmat 
Jos haluatkin fiktiivisiä tarinoita, kokeile vaikkapa: matkakertomukset kaunokirjallisuus

Reppureissaamisen kirjaston tietokanta ymmärtää näin: omatoimimatkailu
Luontoon sukellat ainakin sanoilla: vaellus erämaat

Verkosta voit kalastaa matkustavaisten omakohtaisia kokemuksia blogien kautta. Matkablogit ovat ikään kuin päiväkirjoja: niissä on kuvia ja kirjoituksia, tunnelmia ja pohdiskeluja, lyhyesti tai pitkästi, harvemmin tai useammin päivitettynä. Monelle kirjoittajista matkustelu on elämäntapa, ehkä jopa vuosien mittaista kiertämistä maailmalla. Kirjoittaminen taas on tapa jatkaa matkaa, käsitellä heränneitä ajatuksia ja jakaa toisille tuntemuksia arjen ulkopuolelta. Blogeissa myös haaveillaan, suunnitellaan ja annetaan vinkkejä.

Blogilista.fi on paikka, jonne bloggaajat ovat itse ilmoittaneet siitä, että ovat perustaneet blogin ja mihin aiheeseen se liittyy. Palvelun etusivulla, vasemmalla aika ylhäällä on linkki ”Löydä”. Siitä pääset hakulaatikkoon, johon voit napsutella vaikkapa sanan: matkablogi. Tai vaihtoehtoisesti esimerkiksi: matkailu. Hakutuloksen suuruus ja täsmällisyys vaihtelee termin mukaan. 
http://www.blogilista.fi/ 

Matkablogeja on myös matkailuun erikoistuneella sivustolla Rantapallo.fi. 
http://www.rantapallo.fi/oma-matkablogi/ 
Rantapallo on myös aikoinaan listannut Suomen parhaat matkablogit vuodelta 2010. 
http://www.rantapallo.fi/matkavinkit/suomen-parhaat-matkablogit/ 

Kiintoisista matkakuvauksista saattaa saada vihjettä myös keskusteluista:
http://www.pallontallaajat.net/pt3/keskustelu/index.php?topic=25561.0 

Hyvää matkaa!
