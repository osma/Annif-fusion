Mikä on Camelot sanan kuvainnollinen merkitys? Että jos jokin ei ole mikään Camelot, millainen se sitten on?
Juha Honkalan Mytologian sanakirja (WSOY, 2000) määrittelee sanan Camelot seuraavasti: ”Arthurin tarinan päähenkilön hovi”. Arthurin tarinalla tässä puolestaan tarkoitetaan ”muinaiskelttiläistä tarua, joka kertoo brittien tarukuninkaasta Arthurista ja hänen ritareistaan.”

Sanalle ei välttämättä ole olemassa yksiselitteistä kuvainnollista merkitystä, mutta vastauksia voidaan hakea esimerkiksi siitä, millä tavalla Camelot on tarinoissa kuvattu. Kyseessähän on kuvitteellinen ja mahtava kuningaskunta, jota hallitsi oikeudenmukainen ja hyveellinen hallitsija.

Kirjassa Aikojen arvoitukset: vastauksia menneisyyden salaisuuksiin (Valitut Palat, 1987) mainitaan seuraavasti: ”Joidenkin mielestä Arthur ja hänen ritarinsa olivat sivilisaation esitaistelijoita rosvousta ja raakuutta vastaan, toiset pitivät heitä heikkojen ja avuttomien puolustajina. Heissä yhdistyivät urheus, hurskaus ja sisu –ominaisuudet, jotka erottuivat kirkkaina syntisessä maailmassa.”

Joissakin yhteyksissä sanaa Camelot käytetään myös kuvaamaan USA:n poliittista aikakautta vuosina 1960-1963, jolloin presidenttinä oli John F. Kennedy. Tästä löytyy tietoa esimerkiksi Wikipediasta http://fi.wikipedia.org/wiki/Camelot
Artikkelissa mainitaan kuinka ”Kennedyn hallintokaudella tapahtui monia uudistuksia yhdysvaltalaisessa elämäntavassa, ja Kennedyn hallinnossa oli paljon potentiaalia ja lupausta paremmasta tu-levaisuudesta. Camelot-aikakausi päättyi Kennedyn salamurhaan, jota usein verrataan kuningas Arthurin kaatumiseen.”

Teoksessa Kadonneet maat ja kansat (Det Ny Lademann A/S, Kööpenhamina, 1993) Arthurin tarun kiehtovuutta tulkitaan seuraavasti: ” Voi olla, että Arthur on kukistanut ilkeitä jättiläisiä, tulisia lohikäärmeitä ja kammottavia villieläimiä, mutta ihmiset kaipaavat hänen tapaistaan kuningasta, joka taisteli sortoa vastaan hyveellisesti ja miehuullisesti.”

Lisäksi sanalle Camelot löytyvät mm. seuraavat määritelmät: ”Ihanteellinen kauneuden, rauhan ja valaistumisen paikka tai aika” sekä ”symboloi lyhytikäistä kultaista aikakautta suuresti pidetyn johtajan alaisuudessa.” Nämä määritelmät löytyvät englanniksi sivulta http://www.answers.com/topic/camelot
