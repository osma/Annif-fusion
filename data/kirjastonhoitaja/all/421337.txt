Olen kiinnostunut Tallinnan vaakunoista. Niissä on kuvattu mm. kolmea "leijonaa" . Leijonista käytetään termiä "three lions passant guardant". Miten tuon voisi suomentaa ja mistä leijonat ovat lähtöisin ?
Tallinnan kaupungin suuressa vaakunassa: http://www.rk.ee/symb/tallinns.html on kuvattuna kolme kruunattua sinistä leijonaa (tai pantteria) kultaisella vaakunakilvellä. Vaakunakilven yläpuolella on hopeinen kypärä, jonka päällä punaiseen asuun pukeutunut kruunattu naishahmo. 

Nelijalkaiset vaakunaeläimet esitetään vaakunoissa tietyissä tyypillisissä asennoissa, joille on olemassa omat heraldiset terminsä. "Passant" tarkoittaa kävelevää eläintä, jonka toinen etujalka on nostettu ylös. "Guardant" (tai gardant) viittaa puolestaan kohtikatsovaan pään asentoon. 

Kolme vaakunaleijonaa on vanhimpia Tallinnan ja Viron symboleja. Ne periytyvät jo Baltian ristiretkien ajalta 1200-luvulta, ja Tanskan kuninkaan Valdemar II:n (1202-1241) vaakunasta. Baltian ristiretkien seurauksena Viro ja Tallinnan paikalla sijainnut linnoitus liitettiin Tanskan maihin ja alueen asukkaat kastettiin kristinuskoon. Kolme samantyyppistä leijonaa esiintyy edelleen myös Tanskan vaakunassa. Myöhemmin Viron kolmen vaakunaleijonan on katsottu symboloivan kunniakkaan vapaustaistelun kolmea aikakautta: muinaisuuden vapaustaisteluja, Harjumaan kansannousua 1343 ja Viron itsenäisyystaistelua 1918-1920. 

Vuonna 1788 Venäjän keisarinna Katariina II lisäsi vaakunaan leijonien ja vaakunakilven ympärillä esitetyt muut symbolit. Vaakunassa esitetystä kruunatusta naishahmosta on useita tulkintoja kuten neitsyt Maria, tai myös joku Viroa ja Tallinnaa hallinnut kuningatar.

Pienemmässä Tallinnan vaakunassa: http://www.rk.ee/symb/tallinnv.html - jota käytetään mm. matkamuistoissa, kaupungin koristeluissa ja epävirallisissa yhteyksissä - on hopeinen tai valkoinen risti punaisella pohjalla. Sama vaakuna on myös Harjun maakunnalla, jonka pääkaupunki Tallinna on. Symboliikka tulee Dannebrogista eli Tanskan lipusta, joka on vanhin edelleen käytössä oleva valtion lippu. Legendan mukaan Dannebrog putosi taivaasta ja johdatti tanskalaiset voittoon virolaisia vastaan 1219 käydyn Lindanisen taistelun aikana. Myös Tallinnan nimen on usein arveltu tulevan tanskalaisten kaupunkia tarkoittavasta sanasta Taani linn.

Lähteet: 
http://fi.wikipedia.org/wiki/Tallinna
http://fi.wikipedia.org/wiki/Valdemar_II_Sejr
http://fi.wikipedia.org/wiki/Ristiretket_Baltiaan
http://www.ngw.nl/int/est/tallinn.htm
http://www.crwflags.com/fotw/flags/ee-talin.html
- Heraldiikan opas (toim. Kimmo Kara) (1998) 
- Brooke-Little, J.P: An heraldic alphabet (1996)
