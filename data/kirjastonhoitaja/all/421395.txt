Voinko käyttää yhdistyksen nettisivuilla Hiljaisesta Kansasta (Reijo Kelan Tilataideteos Suomussalmella) ottamaani valokuvaa. Tuleeko siinä mikään tekijänoikeus juttu vastaan?
Tekijänoikeuslain 25 § koskee taideteosten käyttämistä. Sen mukaan ”[j]ulkistetuista taideteoksista saa ottaa tekstiin liittyviä kuvia [– –] arvostelevaan tai tieteelliseen esitykseen”. 25 a § säätää vielä, että teoksen kuvaaminen on sallittua, ”jos teos on pysyvästi sijoitettu julkiselle paikalle tai sen välittömään läheisyyteen”. Epäilemättä teos Hiljainen kansa täyttää tuon ehdon. Lisärajoituksena määrätään, että ”[j]os taideteos on kuvan pääaihe, kuvaa ei saa käyttää ansiotarkoituksessa”. Tekijänoikeuslaki löytyy kokonaisuudessaan Finlex-tietokannasta osoitteesta http://www.finlex.fi/fi/laki/ajantasa/1961/19610404.

Tekijänoikeuslain soveltamisesta lausuntoja antava tekijänoikeusneuvosto on tulkinnut kyseisiä kohtia esimerkiksi osoitteesta http://www.minedu.fi/export/sites/default/OPM/Tekijaenoikeus/tekijaenoikeusneuvosto/tekijaenoikeusneuvoston_lausunnot/2009/TN_2009_5.pdf löytyvässä lausunnossaan. Siinä hautamuistomerkkien kuvien käyttäminen kirjassa vaati muistomerkin tekijän lupaa, mutta neuvosto totesi, että käyttö olisi ollut sallittua ei-kaupallisissa tarkoituksissa. Sellaista olisi varmasti esimerkiksi kuvan julkaiseminen yhdistyksen kotisivuilla. Tekijänoikeusneuvosto ei anna sitovia lausuntoja, mutta se on asiantuntijaelin, jonka lausunnot tuomioistuimetkin saattavat huomioida päätöksissään.
