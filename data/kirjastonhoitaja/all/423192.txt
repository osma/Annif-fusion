Onko Turun kaupunginkirjastossa serbo-kroatia kielisiä kirjoja ja jos niin minkälaisia?
Turun kaupunginkirjastossa on bosnian-, kroaatin- ja serbiankielistä aineistoa: tämä perustuu mm.kirjaston luokitukseen. Meillä ei ole luokkaa serbokroaatinkieliselle kaunokirjallisuudelle. 

Suurin osa näiden kielten aineistosta aikuisille on siis kaunokirjallisuutta, joka sijaitsee pääkirjaston monikielisessä kokoelmassa. Kokoelmassa on myös pieni määrä tietokirjoja. Monikielinen kokoelma sijaitsee pääkirjaston vanhassa osassa Kirjallisuus ja taiteet – osastolla.

Serbiankielisen kaunokirjallisuuden luokat ovat 80.764–84.764, kroaatinkielisen 80.765–84.765 ja bosniankielisen 80.766–84.766. Kunkin kielen kaunokirjallisuuden jälkeen ovat ne muutamat tietokirjat, joita meillä on tällä hetkellä näillä kielillä. Serbiankielistä kirjallisuutta on kirjoitettuna sekä latinalaisilla että kyrillisillä kirjaimilla. 

Näiden kielten sanakirjat ja kielten oppimateriaalit ovat kuitenkin pääkirjaston uuden puolen toisessa kerroksessa Kansat ja kulttuurit – osastolla. Lasten kirjallisuus ja muu aineisto on lastenosastolla monikielisessä kokoelmassa. Pieni määrä lasten ja myös aikuisten kirjoja on Varissuon ja Lausteen kirjastoissa. Myös pääkirjaston musiikkiosastolla on jonkin verran bosnian-, kroaatin- ja serbiankielistä musiikkiaineistoa.
