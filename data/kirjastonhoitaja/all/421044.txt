Kerrotaan, että nobelisti Virtasen työtoveri Henning Karström siirtyi Toivonlinna-nimisen oppilaitoksen johtajaksi (rehtoriksi?) 1940-luvun jälkipuoliskolla. Googlen mukaan rehtorina oli 1946-61 Veli Karström -niminen henkilö, josta mitään muuta tietoa ei löydykään. Mikä on totuus?
Suomen kansallisbiografia kertoo Henning Karströmin vaiheista mm. seuraavaa:

"Koettuaan 1934 uskonnollisen murroksen Karström jatkoi vielä yli kymmenen vuotta Virtasen lähimpänä työtoverina, mutta jatkuvat AIV-rehun patenttiriidat, paperityöt ja arjen rutiinit olivat tukahduttaneet Karströmin tutkijansielun. Virtanen ja monet työtoverit eivät myöskään oikein ymmärtäneet hänen uskonnollista suuntaustaan. Karström sulkeutui yhä enemmän omaan ajatusmaailmaansa, mietiskelyyn."

"Karströmin elämään tuli uutta virettä, kun Adventtikirkko pyysi häntä 1946 Toivonlinnan kristillisen opiston rehtoriksi Piikkiöön. Hän otti tehtävän ilomielin vastaan. Vaikka aika tutkijamaailman huipulla jäikin taakse, Karström toimi vielä vuoteen 1947 biokemian dosenttina Helsingin yliopistossa ja Turun yliopistossa 1950-1958."

"Karström muutti 1961 Ruotsiin, missä hän aloitti Ekebyholmin koulun rehtorina."

(Suomen kansallisbiografia [5]. SKS, 2005)

Mitä kysymyksessä mainittuihin internetistä löytyneisiin tietoihin tulee, voisi otaksua, että Karströmiä on adventistiyhteyksissä kutsuttu "veli Karströmiksi", ja tuo "veli" on sitten erheellisesti tulkittu erisnimeksi.
