Moi, kysyisin hyvää ehkä hieman uudempaa scifi-henkistä kirjaa? Olen pitänyt Michael Crichtonin uusista kirjoista, jotain hieman vastaavaa ehkä hakisin. Vanhat scifi-klassikot on jo aika tuttuja..
Luen mielellään englanniksi.
Michael Crichton on kirjoittanut paljon teknotrillereitä, niin kuin hänen tuotantoonsa paremmin perehtynyt kollegani minua valisti. Oikeastaan kirjailija on julistettu isähahmoksi koko tälle tyypillisesti vakoilua, sotaa ja tekniikkaa, tieteis- ja jännityskirjallisuutta yhdistävälle genrelle. Koska olen harrastanut enemmän vain vanhempaa scifiä, en uskalla suositella mitään yksittäisiä teoksia. Sen sijaan vinkkaan paikkoja, joista pääset etsimään tietoa kirjailijoista ja lajityyppiin luetuista kirjoista.

Englanninkielinen Wikipedia on varsin mainio lähtöpiste. Täällä http://en.wikipedia.org/wiki/Techno-thriller on listattu ns. merkittäviä kirjailijoita ja heidän teoksiaan, joista joitakin on lyhyesti kuvailtukin. Mahdollisten linkkien kautta pääset tutustumaan juonikuvauksiin. Toisessa osoitteessa http://en.wikipedia.org/wiki/Category:Techno-thriller_novels
on listattu kirjoja aakkosjärjestyksessä. 

Kun googlasin sanoilla ’teknotrilleri’, ’techno-thriller’ ja ’techno-thriller novel’, törmäsin kirjailijoihin ja teoksiin, joita ei ollut Wikipedian listoilla. Keskustelupalstoilla ja arvosteluissa mainittiin esimerkiksi seuraavia: Joseph Finder (mm. Paranoia), John Birmingham (trilogia ”Axis of time”, ensimmäinen osa on Weapons of choice), DC Alden (mm. Invasion), Joel Narlock ja Leinad Zeraus. Myös joitakin Philip K. Dickin ja Dean Koontzin teoksia katsotaan teknotrillereiksi.

Voit kysellä hyviä kirjoja alan harrastajilta vaikkapa liittymällä keskustelupalstoille. Scifi- ja fantasiakirjallisuuden ystäviä palvelevat ainakin seuraavat sivustot: http://fi.risingshadow.net/ sekä http://www.tahtivaeltaja.com/.

Bonuksena voisin mainita vielä yhden suomalaisen tekijän. Risto Isomäki on julkaissut teokset ”Sarasvatin hiekkaa” sekä ”Litium6”, molemmat tieteistrillereitä ekologisessa hengessä. 

Pääkaupunkiseudun kirjastojen kokoelmatietokannasta voit tarkistaa, mitä kirjailijoita ja mitä heidän teoksiaan on saatavilla: http://www.helmet.fi/. Uudehkoja kirjoja, jotka yhdistävät jännitystä ja scifiä, voit hakea Helmetistä myös hakulausekkeella ’tieteiskirjallisuus jännityskirjallisuus’. Kieli kannattaa rajata englanniksi tarkennetussa haussa. Toivottavasti löydät jotain itseäsi kiehtovaa!
