Hei, kirjoitan progradu aiheesta: Jumalan kuva nurten (12-15v.) tietoisuudessa, voitko auttaa minua löytämään kirjallisuutta. Kiitos
Voit hakea aiheeseesi sopivaa kirjallisuutta pääkaupunkiseudun yleisten kirjastojen aineistotietokanta HelMetistä www.helmet.fi. Kun valitset hakutavan sanahaku, voit yhdistää useampia hakusanoja, esim. jumalakäsitykset nuoret. Näin löytyy teos Kurki, Leena: Käsitykseni Jumalasta- Mi idea sobre Dios- tutkimus suomalaisten ja latinalais-amerikkalaisten lukiolaisten jumalakuvasta. Hakusanoilla jumalakäsitykset lapset löytyy pari teosta,  Lapsen sielun maisema, toim. Arto Kallioniemi, Antti Räsänen ja Päivi Hilska, sekä  Tamm, Maare: Lasten ja nuorten uskonnollinen maailma. Edelleen sanahakua käyttäen hakusanoilla jumala mielikuvat löytyy teos Hyrck, Matti: Ihmismieli ja Jumala psykoanalyysin valossa ja saman tekijän väitöskirja Mielen kuvat Jumalasta. Näistä kahdesta voisit saada yleisempää teoriataustaa työhösi. Kirjastojen asiakastyöasemilla on käytettävissä kotimaiset  lehtiartikkeliviitetietokannat Aleksi ja Arto joista molemmista löytyy em. hakusanoilla joitakin viitteitä. Helsingin yliopiston HELKA-tietokannasta löytyy hakusanoilla jumalakäsitykset koululaiset teos Kuosmanen, Pertti: Kuudesluokkalaisten käsityksiä Jumalasta. Teos on lainattavissa yliopiston Pääkirjastosta.
