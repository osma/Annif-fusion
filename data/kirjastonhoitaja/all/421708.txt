Onko asiakkaalla rajaton oikeus surffata kirjaston koneilla millä internetin sivuilla tahansa?
Voiko kirjaston työntekijät puuttua esim. alaikäisten pornosivujen selaamiseen?
Rajoittamaton oikeus tuntuu ainakin Espoon kaupungin kirjastossa olevan, kun ihmettelin lasten julkista seksisivuilla seikkailemista eräälle kirjaston virkailijalle. 

Ja onkohan kirjaston koneisiin kenties asennettu minkäänlaisia suodattimia tietyille sivuille pääsemisen suhteen vai perustuuko kaikki rajoittamattomaan tiedonhankintaan?

Olisin kiitollinen, jos kerrotte mikäli kirjastoilla on netin käyttämiseen yhteinen periaatteellinen kanta ja mihin se perustuu sekä se, voiko yksittäiset kirjastot tehdä omia käyttöoikeutta koskevia rajoituksia.
Lasten ei ole tarkoitus seikkailla pornografisilla sivuilla kirjastoissa. Henkilökunnan tulisi puuttua siihen. Pahoittelen, että näin ei tapahtunut sinun vieraillessasi kirjastossa.  

Asiakaskoneiden käyttöä valvoo ohjelmisto, jonka avulla on mahdollista rajoittaa ikärajan avulla lasten koneidenkäyttö lastenosaston työasemille. Näiden työasemien sijoittelussa on otettu huomioon henkilökunnan mahdollisuus pitää silmällä lasten koneenkäyttöä. Lastenkirjastonhoitajat opettavat lapsille vastuullista netin käyttöä: Kirjastoissa on ollut tilaisuuksia myös vanhemmille, joissa opastetaan vanhempia lasten netin käytön valvomisessa. Suomalaiset koululaiset viettävät iltapäivisin paljon aikaa ilman valvontaa. Kirjastoissa pidetään tärkeänä, että lapset oppisivat itse välttämään heille haitallisia sivustoja.

Espoon kaupunginkirjaston toimipisteissä ei kuitenkaan ole käytössä ns. suodatusohjelmia. Kirjaston asiakaskoneiden käyttösäännöt löytyvät sivulta http://www.espoo.fi/default.asp?path=1;28;11866;17273;85849;126172 . ”Kunnioita muita verkonkäyttäjiä ja kirjaston asiakkaita” on kohta, johon vedoten henkilökunta voi  puuttua netin käyttöön.   

Suomen kirjastoseuran hallitus on antanut 19.6.2008 lausunnon esto- ja suodatusjärjestelmien käytöstä kirjastoissa. Lausunnon mukaan:
"Suomen kirjastoseuran hallitus katsoo, että esto- ja suodatinjärjestelmien käyttö kirjastoissa ei ole suositeltavaa. Kirjaston perustehtävä on turvata kansalaisten vapaa pääsy tietoon ja tukea sananvapautta." 

Vuonna 2008 tehdyn tutkimuksen (Taru Björkman: Suojelua vai suodatusta? Internetin sisällönsuodatus yleisissä kirjastoissa,BTJ Kirjastopalvelu, 2007, http://kirjastoseura.kaapeli.fi/etusivu/seura/mediakasvatus/suodatus_raportti.pdf) mukaan tuolloin 55 kunnan kirjastot kuitenkin käyttivät jotain suodatusohjelmia. Päätökset kirjastojen asiakastyöasemien verkkosisältöjen suodattamisesta on monissa tapauksissa tehty muualla kuin kirjastossa, esimerkiksi kuntien tietohallinnoissa. 

Suodatusohjelmat blokkaavat paljon olennaisia sivuja, joilla ei ole mitään tekemistä pornografian kanssa. Tässä muutamia esimerkkejä kyseisestä tutkimuksesta: 

"F-Secure esti Kehitysvammahuollon artikkelin: ”Kehitysvammaisten seksuaalisuus”. F-Secure esti myös Väestöliiton Nuorten nettipalvelun sivun ”Olenko homo, bi vai lesbo?”. Kaikki muut paitsi F-Secure suodattivat pornografiana Turun lesbo-, homo-, bi- ja transopiskelijoiden Homoglobiini -nimisen sivuston sivun ”Mitä ovat seksuaalivähemmistöt?"."

Espoon kaupunginkirjaston puolesta Sini Neuvonen, erikoiskirjastovirkailija ja Jaana Tyrni, kirjastotoimenjohtaja
