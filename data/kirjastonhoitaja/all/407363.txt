Belgiassa on Spa-niminen paikkakunta. Onko kaupunki ottanut nimensä englanninkielisestä sanasta vai onko englanti lainannut belgialaisen paikannimen?
Jo roomalaiset tunsivat Belgian Span mineraalilähteet ja tervehdyttävät vedet. Kaupungin nimi on tullut ilmeisesti joko latinankielisestä sanasta 'espa' (suihkulähde, suihkukaivo) tai niin ikään latinankielisen lauseen 'salus per aquam' (terveyttä vedestä) alkukirjaimista.

1500-luvulla Englannissa alkoi herätä kiinnostusta roomalaisten suosimiin terveyttä edistäviin kylpyihin, erityisesti Bathin kaupungissa.* 

Vuonna 1571 Belgian Spassa** vieraillut William Slingsby rakensi Yorkshireen kaivon, joka sai vetensä läheisestä, rautapitoisesta lähteestä. Paikka sai nimen Harrogate, ja siellä tarjoiltiin asiakkaille lääkitseviä vesiä. Vuonna 1596 tri. Timothy Bright alkoi puhua paikasta nimellä 'The English Spaw'. 

Myöhemmin sana 'spaw' muuttui muotoon 'spa', ja sitä alettiin käyttää Englannissa myös ulkoisesti nautittavaa, terveyttä edistävää vettä tarjoavista paikoista, eli kylpylöistä.

* Bath tarkoittaa tietysti englanniksi kylpyä. Bath oli/on tunnettu kuumista lähteistään.

** Slingsby käytti Spasta nimeä Spaw.

http://www.10best.com/Spa/locationDetails.html
http://en.wikipedia.org/wiki/Spa
