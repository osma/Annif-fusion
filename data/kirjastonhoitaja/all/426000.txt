Hei!
Minulla on muutamia tilastokysymyksiä:
Paljonkohan olisi EU:n väkiluku ja mistä sellainen luotettava ja ajantasainen tieto löytyisi?
Kuinka monta polkupyöräilijää menehtyi tieliikenteessä vuonna 2005? Ja haluaisin tietää, mistä tieto löytyy.
Ja sitten vielä tieliikenteessä kuolleiden määrä vuosina 1940, 1971 ja 2005. Tähänkin kaipaisin tietolähdettä.
Euroopan Unionin väkiluku löytyy Eurostat-nimisestä unionin tilastopalvelusta, joka tuottaa tilastotietoa jäsen- ja ehdokasmaista. Suora linkki Eurost-tilastopalvelun sivuille on http://epp.eurostat.ec.europa.eu/portal/page/portal/eurostat/home/
Sivulle on suoraan linkitetty suosituimmat tilastot ja sieltä löytyy myös Total population –niminen tilasto, jota klikkaamalla saa vuosittain EU:n väkiluvun. Tilaston mukaan väkiluku on vuonna 2011 502 489 143 henkilöä.

Tieliikenteessä kuolleiden määrät selviävät Tilastokeskuksen Tieliikenneonnettomuudet 2005 –tilastosta, joka on kirjamuodossa esimerkiksi Kuopion kaupunginkirjaston kokoelmissa sekä verkossa osoitteessa:  http://www.liikenneturva.fi/www/fi/tilastot/liitetiedostot/Tieliikenneonnettomuudet_2005.pdf . Tilaston mukaan tieliikenneonnettomuuksissa kuoli vuonna 1940 227 henkilöä, vuonna 1971 1143 henkilöä ja vuonna 2005 379 henkilöä. 

Samaisesta Tilastokeskuksen julkaisusta löytyy myös tienkäyttäjäryhmän mukainen tilasto, josta saa laskettua menehtyneet polkupyöräilijät (kuljettajat ja matkustajat).
