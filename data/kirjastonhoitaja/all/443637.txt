Hei! Löysin laatikosta vanhan laskun. Kyse on helmikuussa 2000
maksetusta vero Nokian osakkeista. 

Maksun saaja Uudenmaan verovirasto, maksoin veroa v.2000
4 438 markkaa. Itse en tätä muista ja haluaisin tietää, kuinka pal-
jon olen Nokian osakkeita ostanut, monellako markalla ja 
ennen kaikkea kuinka monta markkaa olen osakekaupoilla voittanut?
Oletan nyt, että kyseinen vero on osakkeiden myynnistä maksettu luovutusvoittovero.  Luovutusvoitto eli tuttavallisemmin myyntivoitto lasketaan tällaisella kaavalla:

luovutushinta – (hankintameno + varainsiirtovero) – voiton hankkimisesta koituneet menot = myyntivoitto

Myyntivoitto on pääomatuloa. Pääomatuloveroprosentit eri vuosille voit löytää esimerkiksi Veronmaksajat- sivuston lopussa olevasta taulukosta. 
https://www.veronmaksajat.fi/luvut/Tilastot/Tuloverot/Tuloveroperusteet/?SetLayoutSuffix=

Voit maksamasi veron perusteella päätellä, mikä on ollut alkuperäinen myyntivoittosi. Tästä ei tietysti voi vielä suoraan päätellä kuinka paljon Nokian osakkeita olet omistanut. Myyntivoittosi kun on riippunut osakkeiden arvosta silloin kun olet hankkinut ne, sekä osakkeiden arvosta kun olet myynyt ne pois. Myös hankintamenot ja silloinen varainsiirtovero (kts. kaava edellä) vaikuttavat. 
Kaikkein yksinkertaisinta olisi varmaankin omien verotietojen kautta ottaa selvää, kuinka paljon osakkeita on omistanut tarkistamalla kuinka monen markan arvosta on ollut kyseisenä ajanjaksona pääomaa. 

Myyntivoitosta löydät tietoa tarkemmin Summarumin sivulta 
http://www.summarum.fi/myyntivoiton-vero/  

Yleisesti arvopapereiden verotuksesta löytyy tietoa Verohallinnon sivuilta
https://www.vero.fi/syventavat-vero-ohjeet/ohje-hakusivu/48262/arvopaperien_luovutusvoittojen_verotu2/ 

Yksittäisten osakkeiden arvon voi tarkistaa esimerkiksi Kauppalehden verkkosivuilla olevan kurssihistoria-sovelluksen avulla. Sen avulla voi tarkistaa esimerkiksi mikä osakkeidesi arvo on ollut tiettynä ajankohtana.
https://www.kauppalehti.fi/5/i/porssi/porssikurssit/kurssihistoria.jsp
