Mihin murrealueeseen/alueisiin "Ruotti" ja "ruottalainen"  (Ruotsista ja ruotsalaisista puhuttaessa) kuuluvat?
Lauri Kettusen teoksen Suomen murteet 3. Murrekartasto (3.supistettu painos 1969) ja sen selitysosan mukaan ts -äänteen muuttuminen tt:ksi sanan keskellä tapahtuu peräpohjalaisissa ja länsimurteissa. Kartaston kartan nro 8 mukaan länsimurteiden tt-äänne näyttäisi ulottuvan Kokkolan ja Vaasan seudulta Kuortaneen kautta Ruovedelle, Mänttään, Padasjoelle, Heinolaan ja siitä Valkealan kautta Vehkalahdelle ja Haminaan. Peräpohjalaismurteiden tt-alue näyttäsi saman kartan mukaan alkavan Raahen seudulta ja jatkuvan pohjoiseen Utajärven kautta Kuivaniemelle ja siitä itärajalle saakka kattaen lähes koko Pohjois-Suomen mukaanlukien Enontekiön, Kittilän ja Sodankylän. Ainoastaan Inari ja Utsjoki eivät kuuluisi alueeseen. Kettusen esimerkkisanana on metsä, joka muuttuu näillä murrealueilla sanaksi mettä.

Mainittakoon vielä, että sanat Ruotti ja ruottalainen esiintyvät myös meänkielessä, jota puhutaan Ruotsissa Norrbottenin läänissä ja  Suomen puolella Tornionjokilaaksossa. Wikipedian mukaan se jakautuu Jällivaaran ja Tornionlaakson murteisiin, ja perinteisesti meänkielen katsotaan lukeutuvan suomen kielen peräpohjalaisiin murteisiin.

http://fi.wikipedia.org/wiki/Suomen_murteet
http://meankielensanakirja.com
http://fi.wikipedia.org/wiki/Me%C3%A4nkieli
