Onko kirjastolla tilastoa, mistä näkisi kuinka lainattuja fantasiakirjallisuus on? Jos on, niin voisiko sen lähettää minulle, kun teen koulussa fantasiakirjallisuus-aiheista lopputyötä?
Valitettavasti kirjastoissa ei ole saatavilla valmiita tilastoja eri kirjallisuuslajien lainausluvuista. Yksittäisten teosten kohdalla sen voisi kyllä työläästi laskea, mutta kattavaa genretilastointia ei ole. Näppituntumalta voi kyllä sanoa, että fantasiakirjallisuus on erittäin suosittua ja luettua. Fantasiakirjallisuutta luetaan paljon niin nuorten kuin aikuistenkin keskuudessa. Usein sama kirja on saatavilla isoissa kirjastoissa niin nuorten kuin aikuistenkin osastolla.

Voit tehdä pienimuotoista tilastollista tutkimusta itse. Kokeile aineistohaku Plussaa http://www.libplussa.fi . Laita nimekekenttään tutkimasi kirjan nimi, esim. Hopeinen nuoli. Tarkistamalla kirjan saatavuustiedot voit nähdä, kuinka monta kappaletta kyseistä kirjaa on pääkaupunkiseudun kirjastoissa ja kuinka moni niistä on tällä hetkellä lainassa. Samalla tavalla voit tutkia, kuinka suosittu esimerkiksi kirjailija Margaret Weis on tällä hetkellä: Laita tekijäkenttään Weis Margaret, niin saat tulokseksi kaikki hänen kirjoittamansa kirjat, joita on saatavilla pääkaupunkiseudun kirjastoissa. Voit myös rajata kirjojen kielen vaikkapa suomeksi. 

Kirjojen kustantajilta voit tiedustella kirjojen myyntilevikkiä ja painosmääriä, mikäli tällaisia "liikesalaisuuksia" voidaan ylipäänsä paljastaa. Suuri fantasiakustantaja on esimerkiksi Jalava, http://www.jalavakustannus.fi/ .
