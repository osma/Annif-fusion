Voiko kirjastosta ostaa kirjoja? Tai missä tapauksessa tämä olisi mahdollista? (Siis en tarkoita tietystikään poistokirjoja.) Onko muuten mitään yleistä listaa tai hakua poistokirjoista?
Poistokirjoja lukuun ottamatta kirjastosta ei voi juurikaan ostaa kirjoja. Joillakin – lähinnä tieteellisillä – kirjastoilla saattaa olla omaa julkaisutuotantoa, jota myydään kirjaston yhteydessä. Pääsääntöisesti muita kuin poistokirjoja ei kuitenkaan voi ostaa.

Kirjojen korvaaminen on asia erikseen. Jos hävittää tai turmelee kirjaston kirjan, sen joutuu korvaamaan maksamalla sen korvaushinnan tai mahdollisesti toimittamatta ehjän kappaleen samaa kirjaa. Turmeltuneen kirjan saa silloin omakseen. Harvinaisemmissa kirjoissa korvaushinnat pyritään määrittämään sen mukaan, paljonko kirja maksaisi antikvariaatista ostettuna, joten kirjan ”kadottaminen” ei ole mikään kätevä tapa ostaa harvinaisia kirjoja.

Helsingin kaupunginkirjastossa ei valitettavasti ole minun tietääkseni minkäänlaista listaa poistomyynnissä olevista kirjoista. Listan tekeminen ei teknisesti onnistu nykyisessä järjestelmässä. Ja vaikka kirjan kohdalla järjestelmässä lukisi ”poistettu”, se ei ole vielä tae siitä, että kirja löytyisi poistomyyntipaikasta, sillä kirja on saattanut olla niin huonossa kunnossa, että se on heitetty roskiin, tai joku on saattanut sen jo ostaa. Ainakin toistaiseksi siis ainoa tapa nähdä kirjaston poistokirjat on mennä kirjastoon katsomaan, mitä siellä on tarjolla. Periaatteessa olisi ehkä mahdollista kertoa valikoimasta ajantasaisesti esimerkiksi webkameran kautta tai nettiin laitettavilla kuvilla, mutta sitä ei liene kirjastoissa tehty.
