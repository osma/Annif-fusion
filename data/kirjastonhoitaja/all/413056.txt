Mistä saa tietoa / kirjallisuutta lyhytkasvuisuudesta sekä autismista?
Mistä saisi edullisesti vartaloa myötäilevät nahkahousut (erityismitoituksella)?
Nuori kysyjä kertoo kysymyksensä koskettavassa johdannosta itsestään, autistisesta pikkuveljestään ja perheen ponnisteluista taloushuolien keskellä. Hän 2) kaipaa kirjallisuutta lyhytkasvuisuudesta ja autismista sekä 2) tietoa, mistä voisi hankkia edullisesti nahkahousut erikoismitoituksella.
Vastauksessani pitäydyn kertomaan 1) mistä saa tietoa ja tukea lyhytkasvuiset henkilöt, 2) miten määritellään autismi ja mistä saa tietoa autismista sekä 3) annan kaksi vinkkiä kirjallisuudesta nuorelle, jolla on vammainen sisarus.
1)
Lyhytkasvuisuudesta on hyvä tietopaketti ja tietoa kirjallisuudesta Lyhytkasvuiset ry:n sivustolla   http://www.lyhytkasvuiset.fi/index.htm . Sivustolla on sähköisenä julkaisu ”Älä anna pituuden hämätä”. Siinä on yleistietoutta lyhytkasvuisuudesta, palveluista ja tukitoimista (mm. vaate- ja muista avustuksista), psykososiaalisista näkökohdista ja koulutuksesta sekä työllistymisestä. Lisää kirjallisuusvinkkejä on em. sivustolla olevassa kirjallisuusluettelossa. 
Sivustolla on myös luettelo alueellisista yhdyshenkilöistä. Uskoakseni yhdyshenkilöt voivat auttaa myös kysyjää vaatetuspulmissa, kertomalla yhteystietoja erityismitoituksilla vaatteita valmistavista ompelimoista ja/tai erityismitoituksella valmistettujen vaatteiden myyjistä. Lyhytkasvuiset ovat  oikeutettuja esimerkiksi vaatetustukeen.  Tukihenkilöltä voi tiedustella myös sosiaalisista etuisuuksista ja niiden hakemisesta. Järjestön kautta voi löytyä myös sopivaa nuorisotoimintaa ja vertaistukea. 
 2)
Seuraava määritelmä on noudettu Autismi- ja aspergerliiton sivustolta  (www.autismiliitto.fi -> autismin kirjo -> autismi):
Autismi on autismin kirjoon kuuluva neurobiologinen keskushermoston kehityshäiriö, joka aiheuttaa vaihtelevia toiminnan esteitä.  Autistisilla henkilöillä aistien välittämä tieto ja sen tulkinta on yksilöllistä ja tavallisesta huomattavasti poikkeavaa. Häiriö huomataan useimmiten lapsen kehityksen siinä vaiheessa, kun hänen pitäisi alkaa opetella vuorovaikutustaitoja. Autistinen henkilö voi kommunikoida poikkeavasti, ajattelee, ymmärtää ja mieltää asioiden merkityksiä ja ympäristöään eri tavalla. 
Autismi- ja aspergerliiton sivustolta saa lisätietoa autismista ja pulmallisissa kysymyksissä voi kääntyä myös liiton palveluneuvojan puoleen. 

Autismi- ja aspergerliiton sekä Kehitysvammaliiton (www.kehitysvammaliitto.fi.kirjasto -> Kevali-kokoelma) kirjastoissa on melko runsaasti autismikirjallisuutta. 

Esimerkkinä autismikirjallisuudesta mainitsen tässä vain Kyllikki Kerolan ja Sylvi Santalahden kirjan ”Jukka ja Lauri : suljetun maailman pojat.  (PS-kustannus, 2000).  Kirjassa on vanhemman näkökulma ja myös perheiden sisarukset kertovat  omasta näkökulmastaan autistisista veljistään. 

3)

Vammaisen lapsen sisaruksena elämiseen liittyviin kysymyksiin paneutuu Nina Melamiehen kirjanen ”Kumpikaan meistä ei pärjää yksin” : sisaruksena perheessä, jossa on vammainen lapsi. Mannerheimin lastensuojeluliiton lasten ja nuorten kuntoutussäätiö, 2002.  

Ylva Krokforsin ”Perheessä on pitkäaikaissairas tai vammainen lapsi” tekstissä pohditaan muun ohessa myös sisaruutta -> http://vanhemmat.mll.fi/tukea_ja_taitoa_tilanteesta_toiseen/perheessa_on_pitkaaikaissairas_tai_vammainen_lapsi.php#sisar 

Sisaruuskysymyksiin paneutuu myös verkkojulkaisu ” Erilainen, samanlainen sisaruus: opas pitkäaikaissairaan tai vammaisen lapsen sisaruksen tukemiseen”   > http://www.kvtl.fi/tiedostot/sisaruus_opas.pdf
