Moi! Joulu on taas tulossa ja sähkökyntteliköt syttyvät ikkunoilla. Kysyisin että miksi kyntteliköissä on  lähes aina seitsemän kynttilää ja miksi kynttelikön muoto on aina latistuneen A:n muotoinen?
Pentti Lempiäisen mukaan luku seitsemän esiintyy Vanhassa testamentissa puhuttaessa ilmestysmajan lampunjalasta (4 Moos. 8:1-4). Seitsenhaarainen lampunjalka, 'menora' on juutalaisuuden keskeinen symboli, joka kuvaa Jumalan täydellisyyttä. Kristityille sietsemän kynttilää tarkoittaa seitsemää pyhän hengen lahjaa: Herran henki, viisaus, ymmärrys, taito, voima, totuuden tunteminen ja Herran pelko.

Jumalanpalveluksessa seitsemää kynttilää käytetään mm. piispan ollessa saapuvilla. Seurakunta rukoilee, että sen kaitsijat tulisivat sitä tervehtimään Jumalan täydellinen siunaus mukanaan ja että he täydellisesti julistaisivat sille Jumalan sanaa. Pyytäessään itselleen Hengen seitsemää lahjaa seurakunta puolestaan anoo samalla, ettei se lankeaisi "seitsemään turhuuteen", joista Saarnaajan kirjan 2. luku puhuu, eikä seitsemään pää- eli kuolemansyntiin.

Joulukynttelikön muoto on Suomessa tosiaan usein kolmiomainen. Menora sen sijaan on tasainen. Kolmiomaisen muodon symboliikasta en löytänyt tietoja. Joulukynttelikköjä on muunkin muotoisia, joten olisiko kyseessä kuitenkin teolliseen muotoiluun liittyvä asia.

Lisää tietoa kynttilöihin liittyvästä symboliikasta löydät mm. Pentti Lempiäisen kirjasta Kuvien kieli : vertauskuvat uskossa ja elämässä.
