Haluaisin tietokirjallisuutta muukalaisuudesta tai erilaisuudesta.
Muukalaisuus-teeman klassikkoja ovat mm. Julia Kristevan Muukalaisia itsellemme (Gaudeamus 1992)ja Georg Simmelin Suurkaupunki ja moderni ja elämä : kirjoituksia  vuosilta 1895-1917 (Gaudeamus 2005). Ensinmainitussa tarkastellaan toiseutta ja vierautta lähinnä filosofisesta ja psykologisesta näkökulmasta, toinen taas lähestyy aihetta kaupunkisosiologian keinoin.
Hieman uudempaa materiaalia aiheesta löydät mm. Mikko Lehtosen toimittamasta kokoomateoksesta Suomi toisin sanoen (Vastapaino 2004). Siinä erityisesti artikkeli Vieraus ja viisaus esittelee aiheen tutkimusta laajasti käyttäen esimerkkejä suomalaisen yhteiskunnan suhtautumisesta siirtolaisiin ja muukalaisiin. Siirtolaisuustutkimuksesta saat lisää tietoa mm. Minna Domanderin kokoamasta bibliografiasta Siirtolaisuus- ja pakolaisuustutkimus Suomessa 1980-1993 (Siirtolaisuusinstituutti 1993).
Ja vielä yksi lehtiartikkeli; Tiede ja edistys -lehdessä vuonna 1999 (vol.24), numerossa 4, sivuilla 265-289 ja 349 on julkaistu Alessandro Dal Lagon artikkeli Epähenkilöt. Siinä kerrotaan siirtolaisten, pakolaisten ja siirtotyöläisten asemasta Euroopassa. Käsittely keskittyy näiden "epähenkilöiden" oikeusturvaan ja ihmisoikeuskysymyksiin, mutta myös pohdintaa muukalaisuus-teemasta on mukana.
