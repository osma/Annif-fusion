Aivosoluja tuhoutuu kokoajan. Vaikuttaako pään kääntely niiden tuhoutumiseen? Entä, tuhoutuuko niitä, jos pyörittelen päätäni oikein rajusti, tai jos menen vaikkapa Linnanmäelle, jossa vauhdit ovat kovia ja ollaan pää ylösalaisin, tuhoutuuko aivosoluja tällöin, kun aivot ovat liikkeessä hyvin paljoltikin? Vai tarvitaanko aivosolujen suurmääräiseen tuhoutumiseen jonkinlaista iskua?

Entä vaikuttaako päällä seisominen aivosolujen tuhoutumiseen? Miten on nyrkkeilyn yhteys aivosoluihin, tuhoutuuko niitä yhden lyönnin aikana haitallisia määriä, kuinka paljon arviolta? Kiitos.
Saimme vastauksen neuropsykologian professori emeritus Veijo Virsulta.

Aikuisen ihmisen aivot ovat hyvin suojatut normaalia liikkumista ja  jopa kilpavoimistelua koskien. Aivojen hermosoluja ja niiden yhteyksiä toisiin aivosoluihin tuhoutuu kuitenkin jo suhteellisen pienten iskujen vuoksi haitallisesti. Siten esim. nyrkkeily, tappelu (etenkin  pään potkiminen ja kaatuminen), kolarit ja putoamiset voivat johtaa  pään iskujen määrästä ja voimakkuudesta riippuen suurempiin tai  pienempiin aivovaurioihin.

Iskujen lisäksi ikääntyminen, sairaudet, hapenpuute ja myrkyt (mm. alkoholi) saavat aikaan vahingollista solutuhoa.

Sen sijaan en uskoisi, että normaali pään omaehtoinen kääntely taikka  mikään satunnaisesti käytetty Linnanmäen laite voisi aiheuttaa  merkitsevää hermosoluvahinkoa aivoissa. 

Lapsuudessa suojakeinot ovat puutteellisia ja niska heikko. Lapsi ei voi seisoa päällään, mutta aikuinen ihminen voi sitäkin lyhytaikaisesti tehdä ilman vahingollista solutuhoa.
