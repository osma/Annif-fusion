Onko Jeesus sama vai eri Jumala kuin se ainut Jumala jolle hän huusi ristillä "Jumalani, Jumalani"?
Kristittyjen varsin yksimielisen raamatuntulkinnan mukaan ei ainakaan voi sanoa, että hän olisi eri Jumala. Kristityt pitävät kiinni monoteismista eli yksijumalaisuudesta. 

Kaikkien kristillisten kirkkojen yhteinen tunnustus on, että Jumala on kolmiyhteinen. Raamattu ei sisällä tällaista oppia täydelleen muotoiltuna, mutta kyllä monia siihen suuntaan viittaavia kohtia. 

Jumaluudessa on yksi olemus ja kolme persoonaa: Isä ja Poika ja Pyhä Henki. Poika on syntyisin Isästä, kun taas Pyhä Henki lähtee Isästä ja Pojasta (itäisessä kristikunnassa on tosin opetettu, että Pyhä Henki lähtee Isästä Pojan kautta.

Oikeaksi tunnustetun opin lausui julki Nikaian tunnustus 300-luvulla:
"Me uskomme---yhteen Herraan, Jeesukseen Kristukseen, Jumalan ainoaan Poikaan, joka ennen aikojen alkua on Isästä syntynyt, Jumala Jumalasta, Valkeus Valkeudesta, tosi Jumala tosi Jumalasta, syntynyt, ei luotu, joka on samaa olemusta kuin Isä ja jonka kautta kaikki on saanut syntynsä..."

Kolminaisuusoppia pyrkii valaisemaan myös varsinkin läntisessä kristikunnassa arvovaltainen Athanasiuksen tunnustus.

Vanhan kirkon uskontunnustusten tekstit

http://www.evl.fi/tunnustuskirjat/ekumeeni.html

Kirkon historiassa oppia kolminaisuudesta on tietysti arvosteltukin. Asiaa tuskin voi tyhjentävästi ymmärtää ja selittää. On myös kriittisesti arvioitu sellaisia käsitteitä kuin 'olemus' ja 'persoona' koska ne eivät löydy Raamatusta.
