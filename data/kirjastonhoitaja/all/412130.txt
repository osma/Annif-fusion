Keiltä kirjailijoilta löytyy kirjoja, joissa on sekä romantiikkaa, jännitystä  että mystiikkaa? Outoja tapahtumia, ehkä aaveita yms.
Mystiikka on olennaisin etsintä kriteerini. Ennemmin olen kiinnostunut kotimaisista kuin ulkomaisista kirjailijoista..
Kun haen mystiikka-asiasanalla ja rajaan hakuni kaunokirjallisuuteen, Hämeenlinnan seudun yleisten kirjastojen aineistotietokannasta löytyy yhdenlainen joukko kirjailijoita ja teoksia. Perehtymättä sen enempää romantiikan osaan listan teoksissa laitan sen tulemaan:

Coelho, Paul: Piedrajoen rannalla istuin ja itkin,
Hoeg, Peter: Hiljainen tyttö,
Ruusuvuori, Juha: Pyhän kalan kultti,
Haakana, Veikko: Punaisen kiven aapa,
Navarro, Julia: Vaiennut veljeskunta,
Langer, Jiri: Yhdeksän porttia - hasidien salaisuudet,
Haakana, Veikko: Seita lähtee liikkeelle,
Redfield, James: Oivaltava tietoisuus,
McDonald, Ian: Kivi-paperi-sakset - tieteisromaani,
Kariniemi, Annikki: Lohivene - legenda,
Taponen, Jussi: Elämä tsaarin puolesta - kronikka vuosisadan alun Pietarista,
Powys, T.F.: Herra Westonin hyvää viiniä.

Aineistotietokantaamme, esimerkiksi edellä listattujen teosten saatavuutta, pääsee tutkimaan kirjaston kotisivuilta
(www.hameenlinna.fi/kirjasto). Etusivulta klikataan Aineistonhaku, uusinta ja varaukset -kohtaa. Kannattaa käyttää sitten Tarkennettua hakua, niin voi hakea joko asiasanalla (esim. mystiikka) ja rajata hakua eri tavoin.

Ns. goottilainen romaani sisältää usein yliluonnollisia ja romanttisia elementtejä. Goottilainen romaani esiintyi Englannissa 1700- ja 1800-luvulla ja on saanut seuraajia taide- ja viihdekirjallisuudessa, etenkin kauhu-, fantasia- ja tieteiskirjallisuudessa ja naisviihteessä. Yksi edelleen ajankohtainen esimerkki goottilaisesta romaanista on Mary Shelleyn Frankenstein ja toinen Bram Stokerin Dracula. Ideoita lisälukemiseksi goottilaisesta romaanista saa helposti googlaamalla "goottilainen romaani" -fraasilla.
