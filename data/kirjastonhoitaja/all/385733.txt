Aiheeni on urbaani ekoteologia - mistä kannattaisi lähteä liikkeelle?. Lähinnä tarvitsisin neuvoa alaotsikkoon aluesuunnittelun perusteet, ehkä lisäksi muutama tunnettu arkkitehtuuriin liittyvä teos/nimi. Aineistoa käytän AMK:n lopputyössä. Ekoteologiasta jonkin verran tietoa (kysytty jo tältäkin "palstalta"), mutta aluesuunnittelu liittyen aiheeseen ontuu pahasti, koska en oikein tiedä mistä lähteä liikkeelle.
Varsinaisesti ekoteologiaan liittyvää aluesuunnittelua koskevia viitteitä ei löydy tietokannoista. Olethan jo tutustunut sinulle aiemmin haettuihin ekoteologiaa koskeviin tiedonlähteisiin (artikkelit, kirjat ja verkkosivut)? Kannattaa selata läpi artikkelien ja kirjojen lähdeluettelot, niistä löytyy usein hyödyllistä jatkomateriaalia. 

Suosittelisin myös käyntiä lähikirjastossa. Kaikissa Helsingin kirjastoissa on mahdollisuus tehdä asiakastyöasemilla hakuja tieteellisten kirjastojen tietokannasta Lindasta sekä tieteellisten artikkeleiden tietokannasta Artosta. Opinnäytetyön valmistelu vaatii yleensäkin suuren määrän viitteiden läpikäymistä, ja se on helpompaa (ja hyödyllisempää) kun pääset itse selaamaan tietokantoja. Samalla voit hahmottaa aiheesta tehdyn tutkimuksen kenttää ja rajata omaa tutkimusongelmaasi. 

Tässä kuitenkin joitakin viitteitä, joista voisit lähteä liikkeelle. Osa kirjoista löytyy kaupunginkirjastoista, saatavuuden voit tarkistaa pk-seudun aineistotietokanta Plussasta http://www.libplussa.fi/ . Muiden kirjojen kaukolainausta voit kysyä lähikirjastostasi.

· Hautamäki, Lauri: Alueellisen suunnittelun perusteet (1992), 9511-44-3148-0
· The life region : the social and cultural ecology of sustainable development / edited by Per Råberg (1997), 0-415-15905-9 (asiasanoina: aluesuunnittelu, kestävä kehitys, kulttuuriekologia, sosiaaliekologia)
· Selman, Paul H.: Local sustainability : managing and planning ecologically sound places (1996), 1-85396-300-3  (asiasanoina: kestävä kehitys, ympäristöpolitiikka)

Esimerkkejä ekologisesta kaupunkisuunnittelusta:

· Viikin ekokorttelit--suunnittelukilpailut ja koerakentaminen / toimittaja: Pirjo Pekkarinen-Kanerva (1997), 951-97574-4-9 (suppea teos)
· Kestävä kehitys aluerakenteessa--kansainvälisiä näkemyksiä, suomalainen sovellus / Pekka Lahti ... [et al.] (1997), 951-37-2209-0
· Kuusinen, Kaisu:  Yhdyskuntarakenteen seurantajärjestelmän alueellisia käyttömahdollisuuksia / Kaisu Kuusinen ja Riitta  Tornivaara-Ruikka  (2000),  952-11-0662-X

Lisää aineistoa löytyy Plussasta, Lindasta ja Artosta asiasanoilla: aluesuunnittelu, ekologia, ekologinen asuminen, ekologinen rakentaminen, kaupunkiympäristö.
