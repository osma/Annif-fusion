Mitä lapsille suunnattuja kirjoja on oppimisvaikeuksista?
Tällaisia tavalla tai toisella oppimisvaikeuksiin liittyviä kertomuksia eri-ikäisistä lapsista olemme löytäneet:

Gavalda, Anna: 35 kiloa toivoa (Gummerus, 2004). 13-vuotiaalle Grégoirelle koulu on kauhea paikka ja läksyjen tekemisestä ei tule mitään. Häntä kiinnostavat aivan muut asiat, nikkarointi ja keksintöjen tekeminen.

Hayden, Torey: Pöllöpoika (Otava, 2005) Tarina väheksytyn ja syrjityn koulupojan ystävyydestä tytön kanssa, jota puolestaan kiusataan fiksuutensa takia

Kallioniemi, Tuula: Konsta eka A (Otava, 2004) Konsta aloittaa koulun ja monet asiat ovat outoja ja jännittäviä. Melkein kaikki muut tuntuvat jo osaavan lukea ja Konsta on varma, ettei opi ikinä. 

Lindquist, Marita: Tuuti ja pahankurinen b (WSOY, 1973) Luku- ja kirjoitusvaikeudet tekevät tokaluokkalaisen Tuutin koulunkäynnistä hankalaa.

Mäkinen, Taru: 4 x ja pitkät varjot (Karisto, 1993) Lasten dekkari, jossa samalla selviää yhden lapsen lukihäiriö.

Nöstlinger, Christine: Eppu ja vikinätauti (Kirjapaja, 1989) Alakoululaisen oppimisvaikeuksia. Pienikokoisesta ja vähän tytön näköisestä Epusta kertoo hauska helppolukuinen kirjasarja. 

Paterson, Katherine: Yksi poika liikaa (WSOY, 2004) Helppolukuinen kirja ekaluokkalaisesta, joka ei opi lukemaan samassa tahdissa kuin muut ja koulu alkaa tuntua kurjalta paikalta.

Sachar, Louis: Takapulpetin poika (Otava, 2004)  Koulutoverit ja jopa opettajat pitävät 10-vuotiasta Bradleya outona hirviönä ja antavat tämän touhuta takapulpetissa omiaan osallistumatta mihinkään koulun toimintaan, kunnes kouluun tulee uusi poika Jeff, joka näkee Bradleyssä vain tavallisen pojan. Kouluun tulee myös uusi mukava kuraattori, jolle kukaan ei ole toivoton tapaus. Järkyttävä tarina, joka lopulta saa onnellisen käänteen.

Toijala,  Anneli: Kuinka etana jarruttaa (Tammi, 1989) 9-vuotias Eetu on muuttanut pieneltä paikkakunnalta kaupunkiin ja joutuu viettämään paljon aikaa yksinään, koska yksinhuoltajaäiti käy töissä ja opiskelee. Eetulta sujuu kaikki hitaammin kuin muilta ja hän joutuu kaikenlaisiin kommelluksiin. Koulussa hitaus huomataan ja Eetua aletaan kiusata. Naapurista löytyy kuitenkin apua ja kaikki päättyy onnellisesti. Hauska ja liikuttava kirja.

Toivola, Ritva: Kun Pikkukorva sai siivet (Weilin+Göös, 1986) Saturomaani, jossa lukivaikeuksiin saadaan apua hiisien valtakunnasta.
