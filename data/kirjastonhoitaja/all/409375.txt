Miten tervehtiä ja esittäytyä?

Usein menen erilaisiin perhe- ja muihin juhliin ensimmäisten vieraiden joukossa. Tällöin tervehdin ja esittelen itseni läsnäolijoille. Sitten menen yleensä keittiöön auttamaan valmisteluissa. Tänä aikana muut vieraat ovat saapuneet ja tervehdykset ja esittäytymiset hoidettu mutta harva tulee keittiöön asti.
Monesti juhlat jo puolessa ja tarjoilu käynnissä, kun tulen keittiöstä. Miten hoidan tervehtimisen/esittäytymisen tälläisessa tilanteessa. Ei tunnu luontevalta mennä yhtäkkiä kaiken keskelle kättelemään ja esittäytymään.
Kysymyseesi ei ole yhtä oikeaa vastausta. Tavat ovat muuttuneet aika tavalla viime vuosikymmeninä, eikä etikettiä noudateta enää niin kirjaimellisesti kuin ennen. 

Jos tilaisuus on muodollinen, tulisi isäntäväen esitellä sinut muille vieraille. Yleensä suomalaisissa perhejuhlissa ei kuitenkaan vaadita etiketin kaikkia koukeroita, vaan voit esitellä itsesi muille vieraille kuten haluat, älä kuitenkaan kättele ruokailevia vieraita. Heille voit esittäytyä ruokailun jälkeenkin. 

Ehkäpä ensi kerralla voit piipahtaa keittiöstä salin puolelle valmistelujen lomassa ja esitellä itsesi heille, jotka ovat sillä välin juhlaan saapuneet. Jos sinua ujostuttaa, pyydä isäntäväkeä esittelemään sinut muille. 

Lisää vinkkejä voit lukea mm. seuraavista teoksista:
Valonen, Helena: Hyvät tavat, luonteva käytös
Malmberg, Raili: Hyväksi tavaksi : käytösopas arkeen ja juhlaan

Teosten saatavuutta pääkaupunkiseudun Kaupunginkirjastoista voit selata osoitteessa: www.helmet.fi
