Hei,

erään TV-ohjelman jälkeen jäi askarruttamaan seuraava:

Mihin perustuu/mistä juontuu sanonta "maailman vanhin ammatti" eli prostituutio? Tätä hokemaa tunnutaan käytettävän aina  silloin, kun puolustellaan prostituution olemassaoloa jonkinlaisen väistämättömänä luonnonlakina.

Onko sanonta käytössä vain kristillisessä kulttuurissa (jos juontuu Raamatusta) vai käytetäänkö sitä myös esim. muslimien/hindujen yms. piirissä?

Ja vielä jatkona: jos väitteelle ei ole mitään (löyhääkään) perustetta, niin mikä on maailman vanhin ammatti eli ensimmäinen tunnettu/mainittu/kuvattu ammatti?
Englannin kielessä ensimmäinen maininta prostituutiosta maailman vanhimpana ammattina kuuluisi olleen Kiplingin tekstissä ”On the City Wall”, joka ilmestyi ensimmäisen kerran 1888. Tekstin alussa puhutaan Lalunista, joka oli maailman vanhimman ammatin edustaja ja jonka esiäiti oli Lilith. Lilith oli Kabbalan ja babylonialaisten mytologioiden mukaan Raamatussakin mainitun Aadamin ensimmäinen vaimo ennen Eevaa, ja hänestä löytyy hiukan tietoa Wikipedian artikkelista osoitteesta http://fi.wikipedia.org/wiki/Lilith. John McGivering mainitsee osoitteesta http://www.kipling.org.uk/rg_oncitywall_notes_p.htm löytyvissä Kiplingin teoksen huomautuksissa, että Lalun on ilmeisesti peräisin Intiassa julkaistusta Myrza Moorad Alee Begin kirjasta ”Lalun the Bergun”, joten kyseessä ei liene Lilithin tavoin todellinen mytologinen hahmo.

Onko prostituution leimaaminen maailman vanhimmaksi ammatiksi vielä Kiplingin aikoja vanhempi asia ja esiintyykö sitä länsimaiden ulkopuolellakin, siitä en löytänyt tietoa, mutta historiallisessa mielessä prostituutio tuskin on ollut vanhin ammatti. Tietysti kyse on myös siitä, miten ammatti tarkalleen ottaen määritetään. Metsästystä ja keräilyä on harrastettu ihmiskunnan hamasta aamunkoitosta asti tai jo varhemminkin, mutta silloinhan ne eivät olleet varsinaisia erikoistuneita ammatteja vaan osa elämäntapaa.

Arkeologi Petri Halinen on esittänyt osoitteesta http://www.tiede.fi/kysyasiantuntijalta/vastaus.php?id=4849&k;=9 löytyvän Tiede-lehden vastauksen mukaan, että maailman vanhin ammatti olisi parantaja, samaani tai kätilö. Kiviseppä ja kauppiaskin ovat Halisen mukaan peräisin jo kivikauden alkupuolelta. Kenties kivisepät ja kauppiaat kiertelivät pienistä varhaisista ihmisyhteisöistä toiseen, mutta kuulostaa ehkä hankalammalta ajatukselta, että ihmiset olisivat jo silloin pystyneet samalla tavalla kaupustelemaan seksuaalisia palveluja. Mainintoja prostituutiosta 1700-luvulta ennen ajanlaskumme alkua löytyy Hammurabin laista, mutta silloin löytyi suurempia asutuskeskuksia ja elinkeinot olisivat muutenkin kehittyneet huimasti ihmiskunnan alkuajoista.
