Mikä televisiosarja mahtaa olla kyseessä? Se on/oli ulkomaalainen sarja, jota esitettiin Suomessa muistaakseni joskus 1990-luvulla. Kovin paljon en siitä muista, koska en silloin oikein uskaltanut katsoa sitä nuoren ikäni vuoksi, mutta nyt haluaisin sitä nähdä.

Kyseisessä sarjassa oli muistaakseni joukko noin 12-15 lapsia/nuoria. Voi olla, että osa heistä oli vanhempia tai nuorempia. Sitä en muista, että oliko siinä aina mukana samat lapset/nuoret vai vaihtuivatko he välillä, mutta ainakin aina ryhmä heitä kokoontui metsään pimeällä nuotion ympärille istumaan. Ilmeisesti sarjassa oli siis ilta tai yö, koska oli pimeää. Heistä aina joku kertoi jonkinlaisen kauhutarinan tai muun pelottavan tarinan muille ja muistini mukaan ohjelma eteni niin, että välillä näytettiin näitä lapsia/nuoria siinä nuotion ääressä kun tarinan kertoja kertoi tarinaa muiden kommentoidessa sitä ja esittäessä kysymyksiä, välillä taas näytettiin sitä sen kertojan kertomaa tarinaa niin kuin se olisi tapahtunut siinä sarjassa oikeasti. Niitä ohjelman jaksoja oli useampi, ne alkoivat muistini mukaan näiden lasten tai nuorten tullessa nuotille ja loppui heidän lähtiessään pois.

Olisin kiitollinen, jos löytäisitte tälle sarjalle nimen ja myös mahdollisen tiedon, että olisiko tätä sarjaa saatavilla Suomessa dvd-levyllä tai katsottavissa netissä ilmaiseksi. Dvd-levyllä tai niissä netissä katsottavissa olevissa jaksoissa pitäisi olla Suomenkielinen tekstitys.
Muistelemasi televisiosarja on varmaankin kanadalainen Pelottaako? (Are you afraid of the dark?).
Suomenkielistä DVD-julkaisua en sarjasta löytänyt. Vuonna 1996 Suomessa ilmestyi Castle Communicationsin julkaisemana kaksi sarjan jaksoa sisältänyt videokasetti nimellä Pelkäätkö pimeää? PIKI-kirjastoista tätä kasettia näyttää vielä olevan saatavilla Pälkäneen pääkirjastosta.
Internetissä vastaani tuli vain suomeksi tekstittämättömiä jaksoja sarjasta.

Lisätietoa:
https://fi.wikipedia.org/wiki/Pelottaako%3F
