Hei!

Mitä täydelliseen kirjallisuustyöhön kuuluu kirjoittaa kirjailijasta? Kotipaikka, syntymäaika vai mitä?
Parhaat ohjeet kirjallisuusesitelmän tekoon saa varmasti omalta opettajalta tai ohjaajalta, eri koulutusasteiden vaatimukset vaihtelevat suurestikin. Oletan tässä, että tarvitset neuvoja koulutyöhön yläasteella tai lukiossa.

Jos teet esitelmää yhdestä kirjailijasta, mainitsemasi kotipaikan ja syntymäajan kertomisesta voi varmasti aloittaa. Näiden tietojen lisäksi voi kertoa esim. kirjailijan elämäkertatietoja. Tärkein käsiteltävä asia lienee kuitenkin kirjailijan tuotanto; millaisia kirjoja hän on julkaissut ja kuinka ne on otettu vastaan. 
Esitelmän loppuun on hyvä laittaa myös lähdeluettelo eli tietoa siitä, mistä esitetyt tiedot on saatu.

Lisää tietoa esitelmän teosta löytyy mm. äidinkielen oppikirjoista. Esim. Wsoy:n julkaiseman Lukiolaisen äidinkieli ja kirjallisuus -oppikirjan toisessa osassa on käsitelty kirjallisuudesta kirjoittamista ja erilaisten aineistojen käyttämistä kirjoittamisen pohjana. Ammattisuomen käsikirjassa (WSOY, 2010) opastetaan monenlaisten tietotekstien kirjoittamiseen, samoin oppaassa Äidinkieli ja kirjallisuus : Käsikirja (WSOY, 1998).

Netissäkin on paljon ohjeita esitelmän tekijälle. Hämeenlinnan kaupunginkirjaston Pikaopas esitelmän tekijälle keskittyy neuvomaan kuinka kirjastosta löytyy tietoa kirjailijoista ja kirjallisuudesta. Ohjeet pätevät suurimmalta osaltaan kaikkiin yleisiin kirjastoihin ja löydät ne osoitteesta http://hameenlinna.verkkokirjasto.fi/web/arena/pikaopas

Kirjallisuusesseen kirjoittamiseen ohjeita saat mm. sivustolta Lyseo.org, osoitteesta http://lyseo.org/ai/kirjoitelmat/kirjallisuusessee.html sekä
Internetix opinnot -sivustolta osoitteesta http://opinnot.internetix.fi/fi/muikku2materiaalit/lukio/ai/ai09/2_tuoretta_suomalaista_kirjallisuutta/3_mikaonkirjallisuusessee?C:D=1826064&m;:selres=1826064html

Äikkää! -sivustolla (http://aikka.nettisivu.org/tutkielma/) on hyviä ohjeita tutkielman tekoon. Siellä kerrotaan mm. kirja-analyysin tekemisestä, mikäli haluat sisällyttää tehtävääsi tarkempaa analyysia kirjailijan tuotannosta. Sivustolla on myös ohjeita lähdeluettelon ja -viitteiden käytöstä.
