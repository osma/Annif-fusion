Millainen on kaivostoiminnan imago ja onko sitä ylipäänsä tutkittu? Onko esim. asiaa koskevia artikkeleita olemassa?
Hei!

Kaivostoiminnan imagosta löytyy enimmäkseen mielipiteitä sekä toteamuksia, joiden perusteita ei selitetä.

Esimerkiksi Työ- ja elinkeinoministeriön sekä ELY-keskusten julkaisemassa kaivosteollisuuden toimialaraportissa (2012, http://www.temtoimialapalvelu.fi/files/1605/Kaivosteollisuus2012_web.pdf) todetaan näin (s. 79): ”Valtiovallan suhtautuminen kaivostoimintaan on positiivinen, ja alaa pidetään yhtenä tulevaisuuden kasvualoista. Kaivosten aluetaloudelliset vaikutukset nähdään erityisen merkittävinä Pohjois- ja Itä-suomessa. Myös kansalaisten suhtautuminen kaivostoimintaan on ollut pääsääntöisesti positiivista. Kaivostoiminnan vilkastuttua 2000-luvulla myös kaivostoimintaan liittyvä keskustelu on lisääntynyt. Kriittisyys on lisääntynyt Talvivaaran kaivoksen päästöjen myötä.”

Petra Koivuranta on kirjoittanut pro gradu -tutkielman Lapin yliopistossa otsikolla Näkemyksiä matkailun ja kaivostoiminnan yhteensopivuudesta samalle alueelle: retorinen analyysi Lapin radion verkkokeskusteluista (2012). Tutkielma ei ole netissä saatavilla, mutta sen tiivistelmässä (https://www.doria.fi/handle/10024/76780) Koivuranta toteaa näin: ”Suurin osa keskusteluista oli kaivostoiminnan ja matkailun yhteensopivuuden puolesta puhuvia käyttäen argumentaationa kaivosten työllistämis- ja positiivisia talousvaikutuksia.”

Asenteita ydinvoimaan liittyvää kaivostoimintaa kohtaan on tutkinut Tuija Jartti pro gradussaan Suomalaiset arvottamassa ydinvoima- ja uraanitaloutta: ydinvoima- ja uraanikaivosasenteiden tarkastelua moraalitaloudellisesta näkökulmasta (2010, Jyväskylän yliopisto). Tämä tutkielma on luettavissa netissä: http://urn.fi/URN:NBN:fi:jyu-201005041623.

Lisäksi löysin 2 artikkelia, joiden asiasanoissa mainitaan kaivosteollisuus ja maine:
Lundén, Kimmo, Talvivaara raastaa viestintäkonsulttiakin, Markkinointi & mainonta, 2012: 20, s. 4
Eerola, T., Kaivostoiminta, ympäristö ja geologian imago, Materia, 2007: 2, s. 46–47

Asenteiden muuttumista Talvivaaran kaivoksen kohdalla käsittelee esimerkiksi Helsingin sanomien artikkeli Musta kaivos (20.5.2012, Sunnuntai D 2–D 6).

Helsingin sanomien artikkeli on saatavissa kirjaston kautta. Muista artikkeleista voimme pyytää kopiot, jos ne kiinnostavat.
