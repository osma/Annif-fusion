Hei!

Joutuuko kirjasto maksamaan lainaamistaan DVD:stä jotakin teostomaksua/kirjastokorvausta tms. maksua?

Entä koskeeko vankilakirjastoja samat säännöt kuin muita kirjastoja?

Voiko vankilakirjasto siis ottaa vastaan kirjojen tapaan vanhoja elokuvia, äänilevyjä tai videopelejä ja lainata niitä vangeille ilman sopimuksia teoston/tuottajien/tekijöiden kanssa tai ilman korvauksia heille?
Tekijänoikeuslain 19 §:n mukaan kirjasto tarvitsee elokuvien lainaamiseen erillisen luvan. Käytännössä se tapahtuu ostamalla DVD-elokuvan mukana lainauslisenssi, minkä vuoksi kirjaston ostamat elokuvat ovat yleensä kalliimpia kuin kaupasta ostetut. Sama koskee myös tietokoneohjelmia, mutta EU:n tuomioistuimen päätöksellä konsolipelejä se ei koske. Tuosta päätöksestä löytyy lisää tietoa osoitteesta http://www.kirjastot.fi/fi/uutiset/ajankohtaista/eun-tuomioistuin-mahdollistaa-konsolipelien-runsaamman-lainaamisen-kirjastoissa-5e2da#.VmV446M8Kos.

Ymmärtääkseni samat säännöt koskevat myös vankilakirjastoja, sillä tekijänoikeuslaissa ei ole säädettyä niitä koskevia poikkeuksia kuin 15 §:ssä, joka antaa vankiloille luvan ”valmistaa kappaleita äänen ja kuvan tallentamisen avulla laitoksessa lyhyen ajan kuluessa tallentamisesta tapahtuvaa tilapäistä käyttöä varten”. Se ei selvästi kuitenkaan koske DVD-elokuvien lainaamista.

Äänilevyjä kirjastoon voi lahjoittaa vapaasti, sillä niihin ei tarvita erillistä lainauslinsenssiä. Edellä mainitun EU:n tuomioistuimen päätös mahdollistaa periaatteessa myös konsolipelien lahjoittamisen, mutta asia on niin tuore, ettei asiaa ja sen vaikutusta ole välttämättä ehditty vielä pohtia kirjastoissa. Kirjastot toki myös itse päättävät, minkälaisia lahjoituksia ottavat vastaan.

Kirjastoissa tapahtuvasta lainauksesta maksaa opetus- ja kulttuuriministeriö korvauksia, jotka perustuvat lainausmääriin. Asiasta löytyy lisää tietoa osoitteesta #link::270d912e-46e1-42a5-8aac-d1c6d726c4d5::http://www.lainauskorvaus.fi/lainauskorvaus_fi/::linkend#.

Tekijänoikeuslaki löytyy kokonaisuudessaan Finlex-tietokannasta osoitteesta http://www.finlex.fi/fi/laki/ajantasa/1961/19610404. Jos tekijänoikeuden tulkinta kiinnostaa laajemmin, voin suositella Pirkko-Liisa Haarmannin teosta ”Tekijänoikeus ja lähioikeudet” (3. uudistettu painos; Talentum, 2005). Erityisesti kirjaston tekijänoikeuskysymyksiä käsittelee Heikki Poroila teoksessaan ”Tekijänoikeus ja kirjastot tietoverkkojen maailmassa” (BTJ Kirjastopalvelu, 2006), joskaan kirjassa ei ole luonnollisestikaan huomioitu tuoreimpia käänteitä kirjaston tekijänoikeusasioissa.
