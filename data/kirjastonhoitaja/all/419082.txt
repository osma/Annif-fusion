80-luvun alkupuolella tuli Yleltä radiosta ja ilmeisesti tv:stäkin musiikinteorian opetusohjelma Virtasesta Vivaldiksi. Mikä oli radio-ohjelman tunnusmusiikki? Itse muistelen, että se oli joko Vivaldia tai Telemannia, mutta en ole onnistunut löytämään oikeaa sävellystä levyjä ja Spotifyta selatessani.
TV2:n TV-arkistosta saatiin tieto, ettei heillä ole ohjelman musiikki-ilmoituksia. TV-ohjelman osia kuunnelleen kollegan mukaan niissä ei ollut yhtenäistä tunnusmusiikkia. 

Radioarkiston mukaan radio-ohjelman musiikki-ilmoitukset (Teosto-ilmoitukset) on siirretty Suomen Elinkeinoelämän Keskusarkistoon ELKA:an, josta tiedonhaku maksaa 60 euroa tunti + mahd. kopiointikulut erikseen. Asioiminen ja tutkiminen sekä neuvonta on maksutonta.

Ylessä ei siis enää vaikuta olevan dokumentteja, joista musiikin yksityiskohdat selviäisivät, vaan tieto olisi etsittävä ELKA:sta http://www.elka.fi/.

Eräs Ylen levystön työntekijä muisteli, että tunnus olisi ollut Telemannia, mutta ei osannut kertoa tarkempia tietoja.
