Suomen lapsiasiamies otti esille sen, että alle 16 vuotiaana erityisluvalla solmittuja avioliittoja Suomessa pitäisi saada vähemmäksi. Kuinka nuori voi Suomessa mennä naimisiin erityisluvalla? Lapsiasiamiehen kannanotosta päätellen 15 vuotias, entä nuorempana? Onko alin ikäraja sama tytöille ja pojille?
Avioliittolain (13.6.1929/234)2 LUKU (16.4.1987/411) mainitsee alaikäisten avioliiton solmimisesta seuraavaa:

Avioliiton esteet
4 § (16.4.1987/411)
Avioliittoon ei saa mennä alle kahdeksantoistavuotias.

Oikeusministeriö voi kuitenkin erityisistä syistä antaa kahdeksaatoista vuotta nuoremmalle luvan mennä avioliittoon. Ennen asian ratkaisemista luvanhakijan huoltajalle on varattava tilaisuus tulla kuulluksi, jos hänen olinpaikkansa voidaan kohtuullisin toimenpitein selvittää.

Ikäraja on siis lain mukaan sama sekä tytöille että pojille. Käytännössä kuitenkin tytöt ovat tilastojen mukaan selkeä enemmistö alaikäisenä naimisiin menneistä. Seinäjoen Sanomat selvitti viime vuoden lopulla Tilastokeskukselta sitä, minkä verran ja minkä ikäiset alaikäiset ovat Suomessa solmineet avioliittoja vuosien 1987–2011 aikana. Kuten artikkelissa mainitaan, ovat nuorimmat avioliittoon vihityt olleet 14-vuotiaita (kaikki tyttöjä) ja nuorin poika 15-vuotias. (http://www.seinajoensanomat.fi/artikkeli/175748-useat-sadat-alaikaiset-avioliittoon-suomessa-nuorimmat-vasta-14-vuotiaita).
