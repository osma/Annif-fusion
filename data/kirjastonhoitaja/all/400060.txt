Mistä tulee nimi Katinka? ent sitten toinen nimeni Sabina?
Katinka on unkarilainen ja venäläinen kutsumamuoto Katarinasta. Katariina on alkuaan kreikan Aikatherinee, ”alati puhdas” (katharos ”puhdas, siveä). Katariinan päivää on meillä vietetty jo varhaiskeskiajalta lähtien Aleksandriassa marttyyrina kuolleen Katharina-neidon muistoksi.  Muistopäivän vietto ja palvonta levisi Eurooppaan ristiretkien aikaan. Nykyään sitä vietetään 25.11. Almanakassa meillä on ollut kaksi Katariinan päivää 1708-1907. Toinen niistä, 2.8 , oli ruotsalaisen Pyhän Katarina Ulfsdotterin, Pyhän Birgitan tyttären ja Vadstenan luostarin varsinaisen perustajan muistopäivä.

Sabina on latinalaisperäinen nimi, merkitys: Keski-Italiassa asuneeseen sabiinilaiseen heimoon kuuluva nainen, ”sabinialainen nainen”. Mikael Agricolan rukouskirjan kalenterissa 1544 Sabina oli joulukuun 5. päivän kohdalla. Agricola lienee tarkoittanut Roomassa vuonna 126 marttyyrikuoleman kärsinyttä Sabina-neitsyttä, jonka muistoksi rakennettu Santa Sabinan kirkko on Roomassa Aventinus-kukkulalla. Sabina Roomalaisen, perheenäitien suojeluspyhimyksen muistopäivä on katolisessa pyhimyskalenterissa 29.8. Kolmas Pyhä Sabina kärsi marttyyrikuoleman normannien surmaamana  Belgiassa n. 819. Häntä muistellaan 8. joulukuuta.  Nimipäivä on ollut 1995 lähtien ruotsalaisessa almanakassa 27.10. Suomalaisessa almanakassa nimi oli vuosina 1705-1900.

Lähteet:

Etunimet / Kustaa Vilkuna ; toimittanut Pirjo Mikkonen

Nimipäivättömien nimipäiväkirja / Pentti Lempiäinen
