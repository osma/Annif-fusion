Hei ! Voitko auttaa minua? Kysymykseni on valitettavasti pitkä, ja joudun varmaan jatkossa kysymään lisää,mutta näin ensi alkuun...

Väitöskirjaani varten tarvitsisin tietoja perheisiin kohdistuvista lainsäädäntötoimista 1.1.1990 alkaen tähän päivään asti. Eli ainakin alkuun hallituksen esitykset, valmiit lait, sekä lain käsittely (valiokuntamietinnöt jne). Miten lapsiperheitä koskevat asiat sitä paitsi erottaa lakien keskeltä (tarkoitan sitä, että lapsiperheiden asemaa käsitellään laissa jotenkin,mutta se ei näy eikä ilmene lain nimestä).
Olet aloittanut etsinnän oikealla tavalla, mutta yritän kertoa sinulle joitakin lisävinkkejä. Jos tuntuu hankalalta, niin yksi vaihtoehto on tietysti tulla tänne kirjastoon paikan päälle, jos sinulla on siihen mahdollisuus. Ainakin sinun kannattaa soittaa siten että sinulla on itselläsikin internet yhteys auki, niin voisimme yhdessä katsoa kuinka haut tehdään ja miten tuloksia on tulkittava.

Tietyn alan lainsäädäntöä kannattaa lähestyä sekä eduskunnan sivujen että Finlexin kautta, lisäksi ne linkittyvät toisiinsa siten, että kun eduskunnassa käsitelty laki on hyväksytty ja saanut Säädöskokoelmanumeron, siitä laitetaan linkki Finlexiin, josta löytyy lain kokoteksti. Sama toimii myös toisinpäin eli lain ja sen pykälän kautta pääsee eduskunnan palvelimelle ja saa esiin lain eduskuntakäsittelyn asiakirjat, pääsääntöisesti kokoteksteinä. Finlexissä on hyvin paljon lainsäädännön kokotekstejä, puutteita on lähinnä vanhoissa ja kumotuissa.

Koska haet aineistoa 90-luvulta, myös eduskunta-asiakirjat ovat melko kattavasti kokoteksteinä, mm. HE:t ja valiokuntien mietinnöt ja lausunnot 1991 lähtien. Vanhempien valtiopäiväasiakirjojen tekstit pitää katsoa paperiasiakirjoista. http://fakta.eduskunta.fi/fakta/opas/tiedotus/vpasiak.htm

Eduskunnan sivuilta haettaessa pitää myös muistaa se, että sieltä löytyy vain lakien käsittelytiedot, asetukset yms. muut alemmanasteiset säädökset pitää etsiä Finlexin kautta.

Eduskunnan sivuston pääsivulta http://www.eduskunta.fi valitaan otsikko Asiat ja asiakirjat. Tämän jälkeen valitaan Asioiden käsittelyvaiheet. Aihetta kannattaa siis tässä tapauksessa lähestyä asiakokonaisuuksien kannalta eikä suoraan asiakirja-arkiston kautta. Kun kerran haet nyt ensin lainsäädäntötoimia, valitse vasemmasta reunasta hakulomakkeeksi Hallituksen esitys, HE. Voit hakea Haulla kaikista viitetiedoista, jolloin voit yhdistellä hakusanoja AND tai OR apuvälineillä. Sanat kannattaa myös katkaista taivutusmuotojen mukaan, katkaisumerkki on # esim. perhe#

Voit myös käyttää valmiita asiasanoja, ne ovat hakulomakkeella alimmaisena, väkästen takaa saa esiin asiasanaluettelon.

Hakutulokseen tulee yksittäisiä asiakokonaisuuksia, joissa on kuvattu kyseisen asian käsittely eduskunnassa. Käsittelytiedoissa on tiedot myös asiaan liittyvistä asiakirjoista ja pöytäkirjoista ja niihin on merkitty linkit joista pääsee itse teksteihin. Tietojen lopussa on säädösnumero, joka toimii siis linkkinä Finlexiin ja lain lopulliseen tekstiin.

Finlex-hakua tehdessä http://www.finlex.fi on paras käyttää Lainsäädäntö-osuuden kohtaa Säädökset alkuperäisinä. Seuraavaksi valitaan kohta Hae säädöstekstin perusteella (pallukka oikeaan kohtaan). Hakuruutuun kirjoitetaan hakusanoja ja kannattaa jälleen muistaa katkaisu, katkaisumerkki Finlexissä on * esim. perhe*. Lisäksi sanoja voi yhdistellä JA tai TAI apuvälineillä. Hakutuloksen muodostuminen voi kestää hetken. Tuloksen kirja-muotoisista ikoneista saa auki uusia listoja ja yksittäisiä tekstejä.

Aiheesi on aika laaja, joten kyllä haut vaativat vähän vaivaa ja kärsivällisyyttä, jotta saa koko alueen kahlatuksi läpi. Lisäksi kun etsitään säädöksen kokotekstistä hakusanalla, säädös tulee mukaan hakutulokseen esiintyipä sana tekstissä kerran tai lukuisia kertoja.

Lisäksi haun tekemiseen vaikuttaa se, että etsit lainsäädäntöä 90-luvulta, joten kaikkia säädökset eivät välttämättä ole edes enää voimassa. Myös 1990-luvulla annettua lainsäädäntöä on runsaasti kumottu. Tämä on yksi syy siihen, ettet voi Finlexissä käyttää vain kohtaa Ajankohtainen lainsäädäntö.

Finlexin Ajantasaisen lainsäädännön osalta on myös muistettava, että 1990-luvulla annettuja lainmuutoksia löytyy myös sitä aikaisemmin annetuista laeista. Esim. Nykyisin voimassaoleva avioliittolaki on alunperin annettu v. 1929, jolloin sen lapsia koskevat säännökset löytyvät vuosilistauksesta vuoden 1929 kohdalta.

Ajantasaisessa lainsäädännössä sinun kannattaa tehdä haku jossa kirjoitat hakuruutuun laps*. Vastaukseksi saat hurjan joukon yli 3000 osumaa. Nämä ovat osumia nykyisin voimassaolevassa lainsäädännössä. Samoin suuri osa "osumista" on säädetty vuoden 1990 jälkeen mm. viimeisetkin 1734 vuoden osumat. Älä kuitenkaan 
kauhistu, sillä useimmiten samasta laista voi löytyä kymmenittäin osumia.

Lopuksi muistuttaisin sinua eduskunnan palvelimen ja Finlexin lähestymistavan eroista. Eduskunnassa tehdään politiikkaa, laissa ei yleensä sanota mitään siitä, miksi näin on säädetty. Tämä kannattaa muistaa myös hakuja suunniteltaessa.

Näillä ohjeilla pääset varmaan liikkeelle. Jään odottamaan soittoasi.

Vastaus voi tuntua myös vähän sekavalta. Laadimme sitä yhdessä kollegan kanssa eri aikoina.

Yst terv Heikki Vaakanainen p. 09 - 432 3438

