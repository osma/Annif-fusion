Haluaisin saada muutaman kirjavinkin koskien romskuja, dekkareita tms kirjoja joissa kerronnassa kuvataan arjen toimintoja eli että kirjassa juonikuvioihin on nivottu normaalia arkielämää tai ammattien kuvausta. Siis en tarkoita mitään ns. tietokirjoja. Kirjat voivat olla suomen lisäksi ruotsiksi tai englanniksi. Olen kiinnostunut ennenkaikkea Eurooppalaisesta arkielämästä.
Erilaisia ammatteja ja ihmisten arkielämää kuvaavia romaaneja löytyy runsaasti. Esim. norjalaisen Anne B. Ragden romaanitrilogiassa (Berliininpoppelit, 2007; Erakkoravut, 2008 ja Vihreät niityt, 2009) kuvataan viehättävällä tavalla Neshovin perheen kolmen hyvin erilaisen veljeksen, sikalanomistajan, hautausurakoitsijan ja somistajan työtä ja arkielämää. Maahanmuuttajien arkielämää Ruotsissa kuvaa hauskasti Marjaneh Bakhtiari romaanissaan Mistään kotosin (2007). Hanne-Vibeke Holstin kirjoissa on esillä puolestaan tanskalaisten naisten urakehitys ja työelämä.  

Historiallisia romaaneja, jotka kuvaavat työelämää ovat mm. Christine Fraserin Rhanna-romaanisarjan kirjat, jotka sijoittuvat 1900-luvun alun Skotlantiin ja kertovat maaseutuväestön arjesta. Kjell Westön historiallisessa romaanissa Missä kuljimme kerran (2006) valotetaan sekä työläisten että säätyläisten arkea 1900-luvun alun Helsingissä. Irving Stone on kirjoittanut 1400-luvun Italiaan sijoittuvan elämäkertaromaanin Michelangelosta.

Yksityisetsivän työtä kuvaavat uskottavasti mm. Markku Ropposen, Sue Graftonin ja Gunnar Staalesenin dekkarit. Alexander McCall Smithin Afrikkaan sijoittuvissa suosituissa dekkareissa pääosassa on sympaattinen naisetsivä Mma Ramotswe. Anna Janssonin dekkareissa puolestaan hoitoalan ammatit ovat usein vahvasti esillä. Ruotsalaisen Stieg Larssonin dekkaritrilogiassa (Miehet jotka vihaavat naisia, 2006; Tyttö joka leikki tulella, 2007; Pilvilinna joka romahti, 2008) päähenkilöinä ovat mm. toimittaja ja tietokonehakkeri, joiden työtä kuvataan kirjoissa. 

Lisää kirjallisuutta voi hakea kirjaston tietokannasta osoitteessa http://kirjasto.kuopio.fi/ , tarkennetussa haussa voi rajata ”luokka”-kentässä haun koskemaan ainoastaan vain kaunokirjallisuutta ja asiasanakenttään voi kirjoittaa hakusanaksi esim. ”työelämä” tai ”arkielämä”. Asiasanakentässä voi rajata haun koskemaan myös tietynlaista kirjallisuutta (esim. ”historialliset romaanit”, ”jännityskirjallisuus”). Hakutermejä voi yhdistää ”ja”-sanalla.
