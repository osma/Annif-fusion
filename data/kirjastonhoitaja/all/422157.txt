Hei!
Onko eri uskontokuntien julkaisuille joku sääntö kirjastossa? Eli saako kirjastossa olla esimerkiksi dvd jehovan todistajien toiminnasta ja mormoonien kirja? Miksi sitten kirjastossa ei ole kaikista seurakunnista samanlaisia julkaisuja? Kuka sen päättää että mitä kirjoja, dvd- ja cd-levyjä kirjastoon otetaan?
Niin ja kuuluuko uskonto-osaston alla olla joku järjestelmällisyys, vai lyödäänkö kaikki suuntaukset vieriviereen hyllylle. Eli siis kuuluuko jaotella esim. kristinusko, islam, ym erikseen?
Kirjastot voivat hankkia kokoelmiinsa julkaisuja uskontokunnasta tai muusta maailmankatsomuksesta riippumatta. Ainoastaan lait säätelevät hankintaa. Esimerkiksi pääkaupunkiseudun Helmet-kirjastojen kokoelmaohjelmassa sanotaan mm. näin:

”HelMet-kirjasto tarjoaa kokoelmissaan suomalaisen kirjallisen kulttuuriperinnön ja valikoiman maailman kirjallisesta kulttuurista.”
http://www.lib.hel.fi/fi-FI/hankintaohjelma/ 

Helmet-kirjastoilla, (www.helmet.fi) joita on noin 60 eri puolilla pääkaupunkiseutua, on hyvin suuri kokoelma, ja mahdollisuus hankkia varsin laajalti myös eri uskontojen julkaisuja. Helmet-kokoelmista löytyy mm. vhs-video Jehovan todistajista (Jehovan todistajat: järjestö tämän nimen takana) ja Mormonin kirja (Mormonin kirja: toinen todistus Jeesuksesta Kristuksesta). Pienempien kuntien kirjastojen kokoelmat eivät ole yhtä laajoja.

Kirjastojen hankintaa säätelevät eniten määrärahat ja tarjonta. Määrärahojen puitteissa kirjastot valitsevat kokoelmiinsa niin kauno- kuin tietokirjallisuutta, ja esim. elokuvia, musiikkia, lehtiä ja äänikirjoja. Kirjastot voivat varsin itsenäisesti päättää hankinnoistaan, mm. oman kirjastonsa kysynnän ja toiveiden mukaan. Kirjastot myös seuraavat kokoelmien käyttöä: esim. onko jotakin aihetta kysyntään nähden liian vähän.  Tarjonta  määrää sen, mitä voidaan hankkia. Kaikilla seurakunnilla ei ole tarjota samanlaisia julkaisuja. Elokuvat tarvitsevat tekijöiltä lainausoikeuden ennen kuin niitä voi hankkia kirjastoon. Ilman sitä kaupoissakin myytävää elokuvaa ei voi ostaa kirjastoon.

Aineisto luokitellaan kirjastossa aiheen mukaan, uskonto muiden muassa. Useimmissa kuntien kirjastoissa käytössä olevan Yleisten kirjastojen luokitusjärjestelmän (YKL) mukaan uskonnon pääluokka on 2.  Kristinuskon pääluokka on 20.2, islamin 29.7. Hyllyyn kirjat järjestetään ensin luokittain, ja luokkien sisällä vielä aakkosjärjestykseen tekijän tai teoksen nimen mukaan. Eli eri uskontoja käsittelevät kirjat ovat omina ryhminään, mutta aika lähellä toisiaan. Verkko-YKL löytyy täältä: 

#link::6dc50525-868c-4996-81cd-e34d3b78091a::http://ykl.kirjastot.fi/::linkend#
