Hei
Kirjastoon on sen olemassaolon aikana hankittu valtava määrä aineistoa? Ovatko teokset edelleen kierrossa? Vai onko jossain aineisto arkisto/varasto?Jos niin minkä kokoinen ja missä? Vai mitä aineistolle tapahtuu?
Sen lisäksi että kirjastoihin hankitaan valtava määrä aineistoa, kokoelmasta myös poistetaan paljon esim. huonokuntoisia, likaisia ja tiedoiltaan vanhentuneita kirjoja. 

Kulttuurillisesti tai muuten arvokasta ja säilytettävää kirjallisuutta siirretään kirjastojen omiin varastoihin. Esimerkiksi pääkaupunkiseudun varastoitava kirja-aineisto on koottuna Pasilan pääkirjastossa sijaitsevaan Helmet-kirjavarastoon. Vastaavasti Helmet- musiikkivarasto on Tikkurilan kirjastossa Vantaalla. Pääkirjaston kirjavarastolla on kokoa 884m² ja siellä on yli 200 000 kirjaa ja yli 900 aikakauslehden vuosikertaa. 

Lisätietoa aiheesta ja varastointiperiaatteista löydät Helsingin kaupunginkirjaston verkkosivuilta:
http://www.lib.hel.fi/fi-FI/pasila/helmet_kirjavarasto/

Valtakunnallisesti kirjastojen varastoinnista huolehtii Kuopiossa toimiva Varastokirjasto: http://www.nrl.fi/
Kuopion kirjavarasto toimii sekä yleisten että tieteellisten kirjastojen kirjavarastona. Kirjavarastossa on lainattavaa aineistoa n. 65 000 hyllymetriä. Kirja-aineistoa on n. 1 200 000 nimekettä ja lehtinimekkeitä n. 85 000.
