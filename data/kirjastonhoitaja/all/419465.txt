Löytyisikö jostain sellainen lasten joulusatu,jossa joulupukin lahjat ovat kadonneet?
Kadonneista joululahjoista kerrotaan Raimo S. Wallinin kirjoittamassa näytelmässä Kadonneet lahjat (sisältyy kirjaan Wallin: Noudata käsikirjoitusta, Joulupukki! Sokrates 1986, s. 24-29).  Siinä tosin Joulupukki esiintyy vain yhden vuorosanan verran ja silloinkin pelkästään äänenä.  
  Satukuunnelma Kadonnut lahjasäkki (kirj. Kaija Tukia, Pelastakaa lapset 1977) on saatavana useissa maakuntakirjastoissa c-kasettina, mutta ei meillä täällä Kuopiossa.  Kuunnelman sisältöä en pysty tarkistamaan, mutta jouluaiheinen se joka tapauksessa on ja nimestä päätellen voisi liittyä asiaan.
  J.R.R. Tolkienin kirjassa Kirjeitä Joulupukilta, WSOY 2004 Joulupukilta pihistetään lahjoja, mutta ei kaikkia yhdellä kertaa.  Lopuksi lahjat löytyvät.
  Mikään näistä ei ole varsinaisesti satu, mutta toivottavasti joku niistä on sinulle käyttökelpoinen.  Wallinin ja Tolkienin kirjat ovat lainattavissa Kuopion kaupunginkirjastosta, kuunnelmasta on tehtävä kaukopalvelupyyntö.
