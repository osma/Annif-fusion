Olisin kiinnostunut englannin kielen opiskelusta. Formaattina Ääni-cd, DVD tai Windows XP yhteensopiva CD-ROM. Helmet haku tuntui hiukan vaikealta varsinkin CD-ROM hakuja tehtäessä, kun kaikki tahtoo olla vain Windows 98 käyttöjärjestelämän tuella eli liian vanhoja nykyaikaan. Onko haussa mahdollista jotenkin rajata hakutulokset vain uudempiin käyttöjärjestelmiin?
Vaihtoehtoja haun tekemiseen on moniakin. Esim. näin:
Kirjoita HelMetin etusivun hakuruutuun "englannin kieli", napsauta linkkiä "Tarkenna hakua", valitse pudotusvalikosta aineistolajiksi CD-ROM ja napsauta painiketta "Hae". Saat aluksi tulokset relevanssijärjestyksessä, mutta tuloslistan yläpuolelta voit valita järjestyskriteeriksi julkaisuvuoden, jolloin saat tulokset järjestyksessä uusimmasta vanhimpaan. Kyllä listassa näyttää olevan paljonkin Windows XP:lle sopivia romppuja. Yhteensopivuuden näet kunkin nimekkeen täysistä tiedoista kohdasta "Järjestelmävaatimukset".

Halutessasi voit myös jo hakua tehdessäsi rajata tulokset tietyn vuoden jälkeen julkaistuun aineistoon kirjoittamalla valitsemasi vuoden kohtaan "Julkaisuvuosi jäkeen". Jos haluat vielä rajata esim. sanakirjatyyppiset romput haun ulkopuolelle, voit lisätä hakukenttään englannin kielen perään sanan "kielikurssit".

Periaatteessa myös käyttöjärjestelmän nimen voisi kirjoittaa hakukenttään, mutta käytännössä tämä ei toimi kovin hyvin, koska vaihtoehdot on yleensä merkitty ilman välilyöntejä (esim. muodossa Windows 2000/ME/XP/Vista), eikä haku osaa etsiä XP:tä tällaisen pötkön keskeltä.

Ääni-CD:t ja DVD:t löydät vastaavalla tavalla valitsemalla pudotusvalikosta nämä aineistolajit.
