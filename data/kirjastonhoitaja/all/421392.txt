Mikähän on Wahlenbergia gloriosa -kasvin suomenkielinen nimi, jos sellaista on? Ainakin joillekin Wahlenbergia-kukille nimi pitäisi löytyä. Kyseessä on ilmeisesti jonkinlainen sinikello.
Wahlenbergia gloriosa (Royal Bluebell) kuuluu Campanulae-sukuun. Wikipedian mukaan (http://en.wikipedia.org/wiki/Wahlenbergia_gloriosa) laji on villikasvi, joka kasvaa Australian sateisilla vuoristoalueilla. Suomenkielisissä lähteissä Campanulae-suvulla tarkoitetaan pääasiassa avomaalla kasvatettavaa, monivuotista, ruohovartista koristekasvia. Viljelykasvien nimistöstä (1996) ei Wahlenbergia-kasvien suomenkielistä termiä löydy, ja apua ei ole myöskään Puutarhakasvien nimistöstä (1975). Sulokello joissakin Internet-lähteissä viittaa Wahlenbergia hederacea -lajiin. Toisaalta Puutarhakasvien nimistön mukaan sulokellon tai kauluskellon tieteellinen nimi on Adenophora.

Kasvien maailma : Otavan iso kasvitietosanakirja (1981), kertoo Wahlenbergia-suvusta seuraavaa: "Wahlenbergia on eteläisen pallonpuoliskon vastinsuku pohjoisen pallonpuoliskon kellokukille (Campanula)". Suomen oloihin Wahlenbergiat ovat kuitenkin liian arkoja. Tämän perusteella nimitys sinikello tuntuisi olevan täsmällisen suomenkielisen vastineen puuttuuessa oikeansuuntainen. Koska Wahlenbergia vastaa Campanula-sukua, voidaan myös Wahlenbergioista käyttää oikeutetusti yleiskäsitettä kellokukat.

Painetut lähteet:
Räty, E. & Alanko, P. (toim.): Viljelykasvien nimistö. Helsinki: Puutarhaliitto, 1996.
Puutarhakasvien nimistö. Helsinki: Puutarhaliitto, 1975.
Kasvien maailma : Otavan iso kasvitietosanakirja. Helsinki: Otava, 1980.
