Jos alkuräjähdyksen jälkeen kaikki materia kiitää valonnopeudella (c) suuntaan (x), niin mistä maapallolle päätyvät "meteorit" tulevat? Tulevatko ne aina samasta suunnasta vai vaikuttaako muiden taivaankappaleiden painovoimakentät tms. asiaan? (tv:ssä kerrottiin juuri kappaleista 4.5 miljardin vuoden takaa, nämä tuskin ovat siis ihan lähimaastosta maahan pudonneet?)
Einsteinin suhteellisuusteorian mukaan valonnopeutta ei voi saavuttaa, jos kappaleella on massa. Meteorit yms. kappaleet liikkuvat paljon pienemmällä nopeudella kuin valon nopeus. Maapallolle tulevilla meteoreilla ei ole mitään tekemistä alkuräjähdyksen kanssa (paitsi tietenkin siinä mielessä, että kaikki aine ja energia sai silloin fysiikan käsityksen mukaan alkunsa). Meteorit eivät tule samasta suunnasta ja muiden taivaankappaleiden painovoima vaikuttaa niiden liikkeisiin. 

Lisää tietoa asiasta saat tähtitieteen kirjallisuudesta. Esimerkiksi Markus Hotakaisen Tähtitaivas-teos sisältää tietoa meteoreista ja meteoriiteista.
