Olisin kiinnostunut Boolen operaattorin toiminnasta. 
 
Boolen haku perustuu ns. Boolen logiikkaan, jonka kehitti englantilainen matemaatikko ja loogikko George Boole.

Boolen haussa käytettyjä operaattoreita ovat AND, OR ja NOT (suomeksi: JA, TAI, EI). Niiden avulla voi yhdistellä hakusanoja tai -termejä ja siten rajata hakutulosta.  Lyhyt ja selkeä esitys operaattoreista on esimerkiksi teoksessa Tiedonhakijan teho-opas (toim. Risto Heikkinen et al.; ISBN 952-5159-64-7) tai   Kymenlaakson ammattikorkeakoulun kirjaston oppaassa: http://www.kyamk.fi/kirjasto/boole.htm .

Se, miten Boolen haku tehdään käytännössä, riippuu tietokannasta. Esimerkiksi Helsingin yliopiston kirjaston Helka-oppaassa on ohjeita, miten Boolen operaattoreita käytetään yliopistokirjastojen VTLS-järjestelmässä: http://hul.helsinki.fi/hyk/helka/helkab.html . Kirjastojen aineistohakujen WWW-liittymissä on Boolen haku (yhdistelmähaku, tarkka haku), mutta niissä termit yhdistellään valitsemalla sopiva operaattori valintanapista tai pudotusvalikosta (oletusarvona on yleensä AND). 

Boolen logiikkaan perustuvista hakumenetelmistä  on perusteellisempi selvitys Kalervo Järvelinin teoksessa Tekstitiedonhaku tietokannoista (ISBN 951-762-297-X). 

Olen laatinut vastaukseni olettaen, että haluat tietää Boolen operaattoreista tiedonhaun kannalta, mutta jos oletkin kiinnostunut niistä esim. logiikan kannalta, niin lähetä kysymyksesi uudelleen ja täsmennä.
