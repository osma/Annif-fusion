Näkevätkö kissat (kotikissat) televisiokuvasta mitään? Arkikokemus on, että näkevät, mutta maisteristuttava väittää, ettei se ole mahdollista. Miten on? Ystäväni kissat esimerkiksi ovat erittäin kiinnostuneita luonto-ohjelmista ja jostain syystä kuvassa näkyvät linnut saavat ne todella täpinöihinsä.
Kissat näkevät televisiokuvaa siinä kuin muutakin ympäristöään. 

Kissojen silmät ovat mukautuneet näkemään hämärässä ja niille riittää vain kuudesosa meidän silmiemme tarvitsemasta valomäärästä samojen liikkeiden ja muotojen havaitsemiseksi. Toisaalta kissan silmät kykenevät mukautumaan häikäiseväänkin valoon paljon tarkemmin kuin minkään toisen eläimen silmät; supistamalla silmäteränsä raoiksi kissa pystyy säätelemään silmiinsä saapuvaa valomäärää. 
 
Väri ei ole kissoille yhtä tärkeä kuin ihmisille. Vielä 1900-luvun alkupuolella tutkijat olivat vakuuttuneita kissojen täydellisestä värisokeudesta. Vasta vuosisadan jälkipuoliskolla pystyttiin osoittamaan, että kissat erottavat toisistaan punaisen ja vihreän, punaisen ja sinisen, punaisen ja harmaan, vihreän ja sinisen, vihreän ja harmaan, sinisen ja harmaan, keltaisen ja sinisen sekä keltaisen ja harmaan. On yhä kiistanalaista, erottavatko ne toisistaan muitakin väripareja (kuten punaisen keltaisesta).

Kodeissamme on paljon sellaista, mikä sekä viihdyttää että turhauttaa kissoja. Kaikki liikkuva kiinnostaa kissaa, joten televisiokuva on epäilemättä oivallista viihdettä kissankin mielestä. Näkeminen ja siihen reagoiminen ei vielä merkitse nähdyn ymmärtämistä. Monesti kissa meidän silmissämme on naurettava yrittäessään käpälöidä ruutua ja tipahtaessaan vastaanottimen päältä tai ponkaistessaan kuvan kimppuun, jolloin se törmääkin kovaan ruutuun. Kissan ryntäily on ymmärrettävää, onhan se nähnyt ja ehkä kuullutkin ruudussa olevan jotakin riistaa, johon kannattaa iskeä kyntensä. Kokemusten puutteessa se ei ole osannut varautua siihen, että sen tavoittelema saalis on vain kokoelma yksiulotteisia valonsäteitä, ellei sama harhaluulo ole paljastunut kyllin monta kertaa aikaisemmin.

Lähteet:
Desmond Morris, Miksi kissa on kissa? WSOY, 1995
Marcus Schneck ja Jill Caravan, Kissasi ja sinä. Kauppiaitten kustannus, 1992
