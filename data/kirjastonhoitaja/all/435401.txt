Miten näen, mitä kirjoja voin ladata windows-puhelimelleni?
E-kirjoista ei ikävä kyllä ole mitään kattavaa listausta olemassa. Monilla kirjastoilla on käytössä Ellibs-palvelu, josta asiakkaat voivat lainata e-kirjoja. Ellibs ei kuitenkaan tarjoa sovellusta Windows-puhelimille, joten suurin osa kirjastojen e-kirjapalveluista ei ole tällä hetkellä Windows-puhelimen omistajien käytettävissä. HelMet-kirjastojen (pääkaupunkiseudun kirjastojen) OverDrive-palvelulle on sovellus uudemmille Windows-puhelimille (versiot 7+). HelMet-palvelun osoite: http://www.helmet.fi/fi-FI/Ekirjasto/Kirjat

Windows-puhelimille on tarjolla Windows Phone -sovelluskaupassa joitain e-kirjojen lukuohjelmia, joilla voi lukea DRM-suojaamattomia e-kirjoja. Suojaamattomia e-kirjoja voi ladata mm. Gutenberg-projektin sivuilta (http://www.gutenberg.org), jossa on tarjolla tekijänoikeudesta vapaata kirjallisuutta (tekijän kuolemasta yli 70 vuotta). Vastaavia palveluita on Runeberg-palvelu (http://www.runeberg.org) ja Lönnrot-projekti (http://www.lonnrot.net). Runebergissä on skandinaavisia klassikoita e-kirjoina ja Lönnrotissa on suomen- ja ruotsinkielisiä tekijänoikeuksista vapaita teoksia.

Nykykirjallisuutta on tarjolla Amazonin Kindle -sovelluksella. Amazonin suomenkielinen tarjonta on tosin hyvin rajallinen. Amazonilla on tarjolla maksullisten kirjojen lisäksi ilmaisia e-kirjoja ja Gutenberg-palvelun kirjat on luettavissa myös Kindlellä. 

Windows-puhelimelle on tarjolla vähemmän lukuohjelmia kuin iOS- tai Android-puhelimille. Windows Phone -sovelluskaupasta löytyy kuitenkin esimerkiksi ilmainen Tucan Reader -sovellus, joilla voi lukea DRM-suojaamattomia e-kirjoja. Muita sovelluksia löytyy esimerkiksi hakusanalla "ebook reader".
