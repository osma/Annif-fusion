Hei, millaisia tietolähteitä on olemassa (ja millä termeillä niitä sanotaan)? 
Esim. tietokannat, julkaisut (kirjat, oppaat, opinnäytetyöt, ..), www-sivut, ...
Tiedonlähde (voitaisiin myös puhua informaatiolähteistä) on aika joustava käsite, joka voi viitata tilanteesta riippuen monenlaiseen informaatioon,  aineistoihin ja joskus ihmisiinkin. Sanaa tietolähde voidaan käyttää samassa merkityksessä, mutta sillä voidaan viitata myös esim. poliisin tutkimuksissaan käyttämiin avustajiin kuten ilmiantajiin. 

Tiedonlähteinä voidaan käyttää periaatteessa mitä tahansa informaatiolähteitä. Tiedonlähteen arvo määräytyy kulloisestakin tiedontarpeesta. Arkeologiassa tiedonlähde voisi olla kaivauksissa löytynyt historiallinen esine. 

Nykyään tiedonlähteinä käytetään yhä enemmän verkkopalveluita kuten netin keskusteluryhmiä. Tiedonhaussa tiedonlähteiden luotettavuus ja sen arviointi on keskeisen tärkeää, varsinkin verkossa.

Tiedonhaussa ja tutkimuksessa voidaan käyttää apuna eritasoisia tiedonlähteitä. Joskus tällöin puhutaan primääri-, sekundaari- ja tertiaarilähteistä. 

Ensisijainen eli primaaritiedonlähde on vaikkapa yksittäinen merkittävä tieteellinen tutkimus kuten väitöskirja tai tieteellinen artikkeli. Sekundäärilähde on alkuperäistutkimuksia ja -lähteitä selostava, tiivistävä ja niihin viittaava tiedonlähde kuten jonkin alan yleisteos tai kirjallisuusluettelo eli bibliografia. Tertiäärilähteiden avulla voidaan paikallistaa primääri- ja sekundäärilähteitä; sellaisia ovat esimerkiksi bibliografioiden bibliografiat, tai vaikkapa Helmet.fi -verkkosivujen tietokantojen esittelysivu, joka kokoaa ja auttaa löytämään eri alojen tietokantoja. 

Toivottavasti tästä oli hieman apua. Lisätietoja: 
- Internetix: Tiedonlähteet http://oppimateriaalit.internetix.fi/fi/avoimet/0viestinta/informaatiotutkimus/po3/lahteet 
- Kirjastot.fi: Tiedonhaun apuvälineet #link::91003272-87a2-47bd-8819-3d9022ef3ad8::http://www.kirjastot.fi/tiedonhaku::linkend#  
- Helmet.fi : Tietokannat http://www.helmet.fi/fi-FI/Ekirjasto/Tietokannat
