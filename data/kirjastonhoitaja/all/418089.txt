Mitä tietoja omakustanteisen kirjan nimiölehdellä pitää olla? ISBN-numero? Kustantaja (vaikka tehty apurahalla ja varsinaista kustantajaa ei ole)? Painopaikka? ...
Julkaisun nimiölehti tarkoittaa nimiösivua ja sen kääntöpuolta. Nimiösivulla tulee ilmoittaa vähintään julkaisun tekijä/tekijät, nimeke/nimekkeet, osan numero jos kyseessä on moniosainen teos sekä julkaisutiedot (=kustantaja ja/tai julkaisija, kustannuspaikka/-paikat ja julkaisuvuosi). Nimiösivun kääntöpuolella ilmoitetaan painos, copyright-tieto, mahdollisten avustajien nimet, ISBN-tunnus sekä kirjapaino ja kirjapainon kotipaikka.

Lisäksi toimittajat ilmoitetaan nimiösivulla, ja nimien yhteyteen liitetään maininta "toimittajat" tai vastaava. Kustantajana pidetään yksityishenkilöä tai yhteisöä, joka kustantaa julkiseen käyttöön tarkoitetun kirjan riippumatta siitä, myydäänkö kirjaa vai jaetaanko ilmaiseksi.

Suomessa ISBN-tunnuksen antaa Kansalliskirjastossa sijaitseva ISBN-keskus (puh. 09-191 44327, sähköposti isbn-keskus(a)helsinki.fi), josta voi kysellä myös lisätietoja omakustannetta koskien.
Julkaisun nimiölehteä varten tarkempia ohjeita löytyy Kansalliskirjaston julkaisualaa koskevilta sivuilta http://www.kansalliskirjasto.fi/julkaisuala/isbn.html
kohdasta "Julkaisun nimiösivu".
