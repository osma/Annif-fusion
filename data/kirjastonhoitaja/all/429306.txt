Täydennys äskeiseen (suurten ikäluokkien oppikouluun siirtyminen Vaasassa): 
Montako kansakoulua ja oppikoulua kaupungissa oli Pekka Puskan ikäluokalle? Paljonko oppilaita (tai luokkia) kummassakin koulumuodossa?
Aiheesta oli hankala löytää tilastotietoja. Teoksessa Vaasan kaupungin suomenkieliset koulut 1877-1977 kerrotaan, että 1950-luvulla Vaasassa oli suomenkielisiä kansakouluja: Keskuskoulu, Onkilahden koulu, Palosaaren koulu, Huutoniemen koulu (valmistui 1957), Asevelikylän kansakoulu (v:sta 1954), Hietalahden kansakoulu (valmistui kolmessa osassa vuosina 1958, 1959 ja 1961) ja Vetokannaksen kansakoulu. 
Suomenkielisiä oppikouluja olivat Vaasan Lyseo ja Vaasan tyttölyseo. Onkilahden koulu aloitti toimintansa v. 1957 Vaasan Keskikoulu-nimisenä, vuonna 1960 nimi vaihtui Onkilahden yhteiskouluksi. Vuosina 1923-1975 Kasarmintorin yläaste ja Vaasan yhteiskoulun lukio toimivat nimellä Vaasan Yhteiskoulu.
Oppilaita kansakoulussa oli vuosina 1957-58 3152. Oppikouluista ei saa tarkkaa lukua, koska lukuihin on yhdistetty myös yläkoulujen/yläasteiden oppilasmääriä.
Keskikouluista ei meidän kirjoistamme löytynyt oikein minkäänlaisia tietoja. Myös jos haluat tarkempia tilastotietoja, kannattanee kääntyä kouluviraston ja heidän arkistojensa puoleen.
