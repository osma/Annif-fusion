Minkälaista ääntä laserosoitin pitää? Kissani havahtuu heti, vaikka pidän osoittimen siltä piilossa.
Laserosoitin saattaa hyvinkin tuottaa ääntä, jonka taajuus on sellainen, että vain eläin pystyy kuulemaan sen. Äänen lähde ei tosin ole silloin itse laser, vaan osoittimeen kuuluva sähköinen virta-ajuri. Ääni ei liioin liity osoittimen toimintaan, vaan syntyy sivutuotteena, ja jotkut osoittimet voivat olla täysin äänettömiäkin.

Tahattomia ääniä voivat tuottaa monet muutkin sähkölaitteet, esimerkiksi jotkut kuvaputkitelevisiot. Niiden tuottama ääni on yleensä sen verran korkea (16 kHz), että lapset ja eläimet kuulevat sen, mutta aikuiset välttämättä eivät, sillä kyky aistia korkeita ääniä heikkenee iän myötä. 

Kissan kuuloalue ulottuu kaksi oktaavia korkeammalle kuin ihmisen, ja se kykeneekin kuulemaan esimerkiksi lepakoiden ultraääni-impulssit ja pienten jyrsijöiden vinkaisut. Kissa kuulee hyvin myös matalia ääniä, eikä monellakaan nisäkkäällä ole yhtä laajaa, kokonaisuudessaan 11 oktaavin laajuista kuuloaluetta. Kissan liikkuvat korvat ja korvalehtien sisäpuolen poimut tekevät siitä lisäksi poikkeuksellisen kyvykkään paikantamaan tarkasti kuulemansa äänet.

Lähteet:
Tampereen teknillisen yliopiston Optoelektroniikan tutkimuskeskus
Bradshaw, John: Kissan mieli (Docendo 2014)
