Hei!  Kuinka monta kirjaa/vuosi suomalainen lukee? Aikuiset? Lapset?
Tilastokeskuksen Ajankäyttötutkimuksessa (2009) on selvitetty, miten paljon aikaa on käytetty lukemiseen vapaa-aikana. Kirjojen lukeminen on 1990-luvun alusta vähentynyt, tosin viimeisen 10 vuoden aikana ei lukemisessa ole tapahtunut suuria muutoksia. Lukeminen on edelleen yksi suomalaisten yleisimmistä harrastuksista; 75 prosenttia 10 vuotta täyttäneestä väestöstä oli lukenut jonkin kirjan ajankäyttötutkimusta edeltäneen vuoden aikana. 1990-luvun alussa 82 prosenttia oli lukenut jonkin kirjan.
Alle puolet (46 %) 10 vuotta täyttäneestä väestöstä lukee kirjoja vähintään kerran viikossa. 10–14-vuotiaat lukevat kirjoja useimmin; 63 prosenttia luki kirjoja vähintään kerran viikossa, neljännes päivittäin. Ylemmät toimihenkilöt ja pääkaupunkiseudulla asuvat lukivat kirjoja useimmin. Lähde: http://www.stat.fi/til/akay/2009/03/akay_2009_03_2011-05-17_kat_004_fi.html

Suomalainen maku -tutkimuksessa (Gaudeamus 2014) kysyttiin: Kuinka monta kirjaa luit viimeksi kuluneen 12 kuukauden aikana vapaa-ajallasi? Melkein 30 % jätti vastaamatta kysymykseen. Vain runsas prosentti tunnusti, että ei ollut lukenut ainuttakaan. Tutkijat päätyivät koodaamaan vastaamatta jättäneet enintään kaksi kirjaa 12 viime kuukauden aikana lukeneiksi. Korkeintaan kaksi kirjaa vuoden aikana lukeneet ovat tyypillisesti vain perusasteen koulutuksen saaneita, 55–74-vuotiaita miehiä. Yli kymmenen kirjaa lukeneet taas ovat ylemmän korkea-asteen koulutuksen saaneita, 35–54-vuotiaita naisia. Lähde: Verkkouutiset 11.10.2014: Näin suomalaiset lukevat kirjoja: mitä luet kertoo kuka olet. http://www.verkkouutiset.fi/kotimaa/mita%20luet%20kertoo%20kuka%20olet-26673
