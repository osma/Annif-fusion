Hei! Olen mielestäni palauttanut erään kirjan kirjastoon, mutta lainaustietojeni mukaan se on edelleen minulla. Muistaakseni olen kerran jättänyt palautettavat kirjat tiskille, koska automaatille oli jono ja minulla oli kiire. Onko mahdollista, että joku toinen asiakas on ottanut kirjan tiskiltä ja lainannut sen? Eli miten lainausautomaatti reagoi, jos sillä yrittää lainata kirjaa, joka on tietojen mukaan vielä toisella asiakkaalla lainassa?
Automaatilla voi lainata kirjan, joka on vielä edellisellä asiakkaalla lainassa, jolloin kirja samalla palautuu edelliseltä asiakkaalta. Mikäli lainausautomaatissa on tilapäinen häiriö, joka jää lainaajalta huomaamatta, ei uusi laina rekisteröidy vaan kirjan tiedot jäävät edelliselle asiakkaalle. 

Koska laitteissa voi olla toimintahäiriöitä ja ihmiset eivät aina näitä huomaa, ei palautettavaa aineistoa kannata koskaan jättää tiskille. Automaatilla palautetusta tai henkilökunnan päätteellä palauttamasta aineistosta saa aina pyytäessään myös palautuskuitin. Kiireessä kannattaa pitää kirja itsellä ja palauttaa se myöhemmin. Myöhästymismaksu on kuitenkin vähäinen verrattuna kirjan korvaushintaan, mikäli kirja ei koskaan palaudu kirjastoon.

Kun kirja on kadoksissa, kannattaa ensi hätään pyytää henkilökuntaa uusimaan kyseinen laina ja odottaa, palautuuko kirja takaisin kirjastoon. Vastuu aineistosta on periaatteessa lainaajalla, kunnes se on palautettu. Aina on myös mahdollista neuvotella asiasta kyseisen kirjaston kanssa.
