Ketkä suomalaiset kirjailijat ovat kirjoittaneet kauhu- tai fiktiokirjoja nuorille?
Varhaisimpia suomalaisia kauhutarinoita kannattaa etsiä kansanperinteestä.  Kirsti Mäkisen muokkaamassa uskomustarinakokoelmassa Kruunupäinen käärme on melko hyytäviä tarinoita.  Zacharias Topeliuksen kauhutarina Linnaisten kartanon viheriä kamari ilmestyi 1859, ja sitä ovat aikanaan lukeneet niin aikuiset kuin nuoretkin.  Sittemmin nuorten kauhukirjoja ovat kirjoittaneet ainakin Jorma Kurvinen, Maijaliisa Dieckman, Ritva Toivola, Vesa Sisättö, Markku Pietikäinen ja kirjoittajapari Seita Parkkola ja Niina Repo.

  Ensimmäisiä lasten ja nuorten sci-fi kirjailijoita Suomessa olivat Tyko Hagman ja Arvid Lydecken 1900-luvun alussa.  Sen jälkeen sci-fi-kirjoja nuorille ovat julkaisseet ainakin Jukka Parkkinen, Tapani Bagge, Marko Leino, Inkeri Uusmaa, Laura Lähteenmäki ja Salla Simukka.  Magdalena Hain Gigi ja Henry -sarja ja jotkut Sari Peltoniemen kirjat edustavat sci-fin uutta alalajia steampunkia.

Lisää tietoa löytyy esimerkiksi näistä kirjoista:
Ihmeen tuntua: näkökulmia lasten- ja nuorten fantasiakirjallisuuteen, 2006.
Fantasian monet maailmat,2004.
Bengtsson, Niklas: Romuluinen robotti: tieteiskirjallisuuden bibliografia 1990-2000 ja robotin historiaa, 2001.
Bengtsson, Niklas: Kauhua ja kirmailevia kummituksia, 2001.
Kirjaseikkailu: lasten- ja nuortenkirjallisuuden opas, 2001.

ja netistä:
http://www.risingshadow.fi
