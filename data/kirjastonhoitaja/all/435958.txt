Mistä bostonkakku on saanut nimensä? Miten se liittyy Bostoniin? Kiitos avusta.
Bostonkakku on mitä luultavimmin supisuomalainen leivonnainen. Sitä ei löydy vanhemmista amerikkalaisista keittokirjoista. Vanhassa amerikansuomalaisessa Co-op keittokirjassa (s. 84) mainitaan Boston cream  pie, jossa sokerikakkukerrosten väliin lisätään vaniljakreemiä. Hakusanalla Boston cake haettaessa netistä, saadaan ohjeita samanlaisiin vaniljakreemikakkuihin. Amerikansuomalaiset tunsivat myös ohjeen Bostonin ruskea leipä, joka oli ruis- ja maissijauhoista leivottu soodalla kohotettu leipä, joka kypsennettiin asettamalla leipävuoka kiehuvaan veteen. (Walli 1928, s. 320) (Keittokirja s.a., s. 34)

Bostonkakku tunnetaan amerikansuomalaisissa keittokirjoissa vasta Beatrice Ojakankaan myötä. Ojakangas on amerikansuomalainen kotitalousopettaja ja keittokirjailija, joka on asunut myös Suomessa. Teoksissaan The Finnish Cookbook (s. 51) ja Great Scandinavian baking book (s. 87) hän esittelee bostonkakun nimellä Boston cake. Ojakangas mainitsee, että bostonkakku on suosittu Suomessa, mutta luultavasti täysin tuntematon Bostonissa.

Bostonkakku valmistetaan käytännössä korvapuustien tavoin ja korvapuustit ovat kotoisin Ruotsista. Kuitenkin haettaessa netistä hakusanalla bostonkaka tai bostonkakor, saadaan tulokseksi kaurakeksien ohje, joten bostonkakun nimi ei ainakaan ole kotoisin Ruotsista.
http://veganvrak.blogspot.fi/2008/01/hemliga-kakor.html

Co-op keittokirja (s.a.). Co-operative publishing ass'n. Superior, Wisconsin.
Keittokirja (s.a.). Toim. New Yorkin suomalaisten naisten osuuskoti. Suomalainen sosialistinen kustannusyhtiö. Fitchburg, Mass.
Ojakangas, Beatrice (1970). The Finnish Cookbook. Crown publishers inc. New York.
Ojakangas, Beatrice (1999). Great Scandinavian baking book. University of Minnesota press. Minneapolis, MN.
Walli, Mina (1928). Keittokirja. A.S.S.K. Worcester, Mass.
