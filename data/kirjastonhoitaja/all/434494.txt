Joihinkin arvontoihin voi osallistua vastaamalla
-  postikortilla
-  tekstiviestillä
-  sähköpostilla / internetillä
Miten toteutetaan eri vastausmuotojen tasapuolinen kohtelu?
Ja toisaalta, miten arvonta yleensäkin suoritetaan, vaikka olisi vain yksi vastaustapa. Tuskin voittajat joku hatusta nostaa.
Oletan, että kysymysenne koskevat markkinointiarpajaisia, jotka ovat myyntiä edistäviä arvontoja ja kilpailuja. Nimitystä markkinointiarpajaiset käytetään siis tuotteiden markkinoinnin yhteyteen liitetyistä arvonnoista, yleisökilpailuista ja peleistä. Ne voivat olla joko vastikkeettomia, jolloin niihin voi osallistua esimerkiksi tekstiviestillä tai internetissä, tai vastikkeellisia. Vastikkeellisiin arpajaisiin voi osallistua ostamalla tuotteen tai tekemällä siitä ostotarjouksen.

Ei ole mitään tiettyä lakisääteistä metodia, jolla arvonta tulee suorittaa. Periaate jota tulee noudattaa, ja joka määrittää itse toiminnan, on sattumanvaraisuus. On arvonnan järjestäjästä kiinni, miten arvonta suoritetaan käytännössä. Elikkä periaatteessa voittajat VOI nostaa hatusta, jos niin haluaa.

Seuraavassa kotimaisten aikakauslehtien/lehtikustantajien käyttämiä tasa-arvoisia arvontametodeja (lähteinä käytetty Apua ja ET-lehteä, joilta asiasta tiedusteltiin lähettämällä lehdille teidän esittämänne kysymys):

- Jos on monia vaihtoehtoja vastata, niin voidaan käyttää verkosta löytyvää arvontageneraattoria. Sitä voi käyttää myös netti- ja sähköpostiarvonnoissa. Ensin annetaan luvut, esim. postikortti = 1, netti = 2 ja sähköposti =3. Generaattoriin syötetään 1-3 ja se arpoo numeron. Jos tulee 1, nostetaan voittaja korttilaatikosta. Jos tulee 2 tai 3, syötetään generaattoriin vastauksien määrä esim. 1-1000. Generaattori arpoo sitten voittajan numeron. Tämä arvontatapa asettaa kaikki vastaukset tasa-arvoiseen asemaan.

- Toinen menetelmä, jota käytetään kun on useampi vaihtoehto vastata, on kaikkien saapuneiden vastausten tallentaminen tietokoneelle. Tiedostoon merkitään vastaajien asiakasnumerot. Arvonnan suorittava henkilö ei siis näe nimiä ja osoitteita vaan asiakasnumerot. Arpoja valitsee voittajaksi tiedostosta summittaisesti jonkin asiakasnumeron. Isot rahapalkinnot arpoo viranomainen, esim. poliisihenkilö. Pienemmät voitot suorittaa lehden henkilökunta.

- Mikäli arvontaan voi osallistua vain kirjallisesti, niin se suoritetaan nostamalla voittaja kaikkien lähetettyjen korttien ja vastauskuorten joukosta.  Ristikkovastaukset arvotaan samaan tapaan ja tarkistetaan onko ratkaisut oikein. Kaikki lähetetyt arvontakupongit osallistuvat siis aina arvontaan.


Tietoa markkinointiarpajaisista yrittäjän näkökulmasta löytyy kilpailu- ja kuluttajaviraston kotisivuilta http://www.kuluttajavirasto.fi/fi-FI/yritykselle/markkinointi/arvonnat/. 

Lakimies Pia Pynnän kirjoittama artikkeli ”Osallistu ja voita! – markkinointi arpajaiset pähkinänkuoressa” http://www.amt.fi/static/artikkelit/52.pdf sisältää yleistä tietoa aiheesta.

Oikeudesta toimeenpanna arpajaisia on säädetty arpajaislaissa (1047/2001) sekä asetuksessa (1345/2001).


Verkosta löytyy maksuttomia arvontageneraattoreita, esim. RANDOM.ORG  http://www.random.org/
