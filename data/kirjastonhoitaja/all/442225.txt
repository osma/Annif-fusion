Hei. Olen lukenut viime aikoina Sue Townsendin kirjat Mikä tsäkä, Hadrianus sekä Elämä on tautista, Hadrianus. Alkuperäiskielellä olevissa kirjoissa Hadrianus on kuitenkin ollut nimeltään Adrian. Miksiköhän Adrian on suomennettu Hadrianukseksi?
Nimi Adrian on peräisin latinan kielisestä nimestä Hadrianus, jonka merkitys on ollut Hadriasta kotoisin. Hadria oli kaupunki Pohjois-Italiassa, jonka mukaan taas Adrianmeri on saanut nimensä. Eli samasta nimestä Adrianissa ja Hadrianuksessa kysymys on. Kenties kääntäjä Pirkko Talvio-Jaatinen on etsinyt käännökseen hiukan humoristista nimeä kirjojen nuorelle sankarille ja siksi valinnut tuon nimen alkuperäismuodon. Tämä on kuitenkin vain olettamus.

Sue Townsendin neljä Hadrianus-kirjaa ilmestyivät suomeksi 1984-1994 ja kertovat murrosikäisen Hadrianuksen elämästä päiväkirjan muodossa.
 
2000-luvulla kahdessa suomeksi ilmestyneessä kirjassa päähenkilön nimi on suomennoksessakin Adrian. Niissä kirjan sankari on jo aikuinen mies ja ne ovatkin aikuisten kirjoja. 

Ehkä erisnimen Hadrianus / Adrian käyttäminen suomennoksissa kuvastaa myös englannin kielen aseman ja osaamisen muuttumista Suomessa? Viimeisissä suomennoksissa toisena kääntäjänä on ollut Jelena Wallenius.

Lähteet:
Adrian Mole -sarja Helmetissä http://haku.helmet.fi/iii/encore/search/C__Ssue%20townsend%20adrian%20mole__Orightresult__U?lang=fin&suite;=cobalt
Behind the Name http://www.behindthename.com/name/hadrian
