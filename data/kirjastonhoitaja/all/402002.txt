Löytyisikö lapsille suunnattuja kuvitettuja satukirjoja, joiden pohjalla on tavalla tai toisella oikea taideteos (lähinnä maalaus, piirustus, grafiikka tms.)?  Teoksessa yhdistyvät siis satu, taidekuva sekä mahdollisesti muu kuvitus. Esimerkkinä käyköön teos Siipirikko.
Pääkaupunkiseudun yleisten kirjastojen Helmet- tietokannasta ja Fennica-tietokannasta etsimällä ei oikeastaan löytynyt taideteokseen perustuvia lapsille tarkoitettuja kotimaisia  satuja jo mainitsemiesi lisäksi. Aikuisille löytyi kaksikielinen satukirja Joulupukin lomamatkat – Santa’s Holiday Travels (Sinikka Salokorpi, Bruno Maximus 1999), jossa kuvituksena ovat taiteilija Bruno Maximuksen taulut ja tarinat ilmeisesti perustuvat niihin. Kirjassa on 12 noin viiden sivun mittaista tarinaa, jokaiseen tarinaan liittyy yksi kuva.
Helmet-tietokannasta löysin lisäksi tiedot omakustanteena ilmestyneestä kirjasta Salomaa: Maailmojen synty:kertomus lapsille:kuvakirja (H.E. Salomaa 2003). Kirjan tiedoissa on maininta ” maalaukset Helmi Salomaa”. Helmet-järjestelmässä ei tosin ole yhtään nidettä kyseistä kirjaa, eli sitä ei ole saatavana pääkaupunkiseudun yleisistä kirjastoista. 
Helmetistä etsimällä löytyi joitain englanninkielisiä kuvakirjoja, jotka voisivat liittyä aiheeseesi. Amerikkalainen valokuvataiteilija William Wegman on tehnyt lastenkirjoja kuvituksena taidevalokuvat koirista.( En  tosin ole  varma, ovatko valokuvat olleet ensin ja tarina sitten, vai onko valokuvat otettu tarinaa varten.) Pääkaupunkiseudun kirjastoista saatavissa ovat ainakin Chip wants a dog (Hyperion, 2003) ja What do you do? (Hyperion, 1999). Wegman on tehnyt muitakin valokuvin kuvitettuja lastenkirjoja, mm. Cinderella, Little Red Riding Hood, Shapes.
Meredith Hooperin kuvakirjan  Dog’s night (Frances Lincoln, 2000) tapahtumapaikka on ilmeisesti Lontoon National Gallery,  maalausten koirat hyppäävät lattialle, jahtaavat toisiaan ja jotkut päätyvät vääriin maalauksiin.  
Englantilaisen James Mayhewin kuvakirjoissa  Katie and the bathers ja Katie’s picture show  molemmissa asiasanoina ovat  maalaukset ja taideteokset, Katie and the bather’s kirjassa asiasanoihin kuuluu myös pointillismi. Nämä kirjat löytyivät Helmet-tietokannasta, ja netistä kävi ilmi että Mayhew on tehnyt muitakin kuvakirjoja Katiesta, joka ilmeisesti seikkailee taiteen maailmassa.Kirjojen tarinasta en kuitenkaan tiedä sen tarkemmin. Anthony Brownin kirjassa Willy’s pictures simpanssi-Willy on lisännyt itsensä ja ystäviensä kuvia mm. da Vincin, Vermeerin, ja muiden tunnettujen taiteilijoiden töihin. 
Saksalainen nuortenkirjailija Walter Moers taas innostui 1800-luvulla eläneen kuvittajan Gustav Dorèn kuvituksista ja rakensi tarinan niiden ympärille. Näin syntyi nuorten fantasiakirja Hurja matka halki yön (Otava, 2003).
