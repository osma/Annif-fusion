Hyvä kirjastonhoitaja ,

Etsin tietoa suomalaisten  sotilaiden ja sairaanhoitajien  
Hitlerin Saksassa  olleesta sairaalasta ja sen toiminnasta.
Sairaala sijaitsi nykyisen Puolan alueella  .
Suomesta kuljetettiin meriteitse Hangosta sairastuneita 
suomalaisia sotilaita  ja sairaanhoitohenkilöstöä sinne.
Sairaalassa oli myös saksalaisia lääkäreitä töissä.
Arvelisin kuljetusten alkaneen 1942 .

Kaikki tiedot, kirjallisuus- ja lehtitiedot  ovat tervetulleita.

Minulla on muutama valokuva laivalta, jolle sotilaita vietiin
Hangosta Saksaan sodan aikana.
Suomalaisia sotilaita todella hoidettiin toisen maailmansodan aikana myös Suur-Saksan alueella, johon nykyisen Puolankin osia kuului. Taustana tälle oli luonnollisesti Suomen ja Saksan välinen yhteistyö, joka kulminoitui erityisesti suomalaiseen SS-pataljoonaan, joka taisteli Saksan itärintamalla vuoteen 1943. 

Tämän ”panttipataljoonan” haavoittuneita hoidettiin useissa saksalaisissa sairaaloissa, myös esimerkiksi Krakovassa ja Zakopanessa Puolan alueella. Saksaan lähetettiin myös suomalaisia sairaanhoitajia. Erityisesti on mainittava Ruth Munck, suomalainen vapaaherratar ja sairaanhoitaja, joka toimi yhdyshenkilönä suomalaisen SS-pataljoonan sairaanhoidossa, kierrellen suomalaisia hoitavia sotasairaaloita.

Sen sijaan emme löytäneet ainakaan vielä kirjallisuusviitteitä siitä mielenkiintoisesta tiedosta, että suomalaisia olisi laivattu erityisesti Hangosta Saksaan hoidettavaksi. Luonnollisesti suomalaisia on saatettu lähettää Saksaan esimerkiksi vaativampiin kirurgisiin operaatioihin. Tähän mennessä löytämämme viitteet puhuivat vain itärintamalta Saksan alueelle tuoduista haavoittuneista sekä Saksasta Suomeen toipumislomalle lähetetyistä SS-pataljoonan sotilaista.

Suomalaisen SS-pataljoonan vaiheista sekä myös sen sairaanhoidosta kerrotaan ainakin seuraavissa teoksissa:

Jokipii, Mauno: Hitlerin Saksa ja sen vapaaehtoisliikkeet: Waffen-SS:n suomalaispataljoona vertailtavana

Jokipii, Mauno: Panttipataljoona: Suomalaisen SS-pataljoonan historia 

Kuusela, Kari ja Wikberg, Olli: Wikingin suomalaiset: Suomalaiset SS-miehet kuvissa

Virtanen, Ritva: Sairaanhoitajat Suomen sota-ajan lääkintähuollon tehtävissä 1900-luvulla

Kansallisarkiston Sörnäisten toimipisteestä (entinen Sota-arkisto) on mahdollista tiedustella lähisukulaisten kantakortteja, jotka saattavat antaa myös arvokkaita lisätietoja asian jäljitykseen.

Lisäys 10.6.2010:
Suomalaisia sotilaita, jotka eivät olleet SS-miehiä, on kuljetettu Saksaan toipumislomalle ja hoitoon jatkosodan aikana. Määrää emme ole pystyneet selvittämään - toiset lähteet mainitsevat "joitakin", joissakin puhutaan sadoista.
Yhteistyöstä on ilmeisesti sovittu saksalaisten kanssa Himmlerin käytyä Suomessa 29.7.-6.8.1942. 

Juhani Leikolan teoksen Eino Suolahti, isänmaan lääkäri, Helsinki 2009, mukaan Himmler oli ensiksi tarjonnut seuraavaa: 
- haavoittuneita suomalaisia kutsuttaisiin saksalaisiin toipilaskoteihin 
- lasta odottavia sotaleskiä ja -morsiamia kutsuttaisiin "Lebensborn"-koteihin 
- suomalaisia sotaorpoja sijoitettaisiin saksalaisiin orpokoteihin. 
  
Ensimmäisen tarjouksen kerrotaan toteutuneen pienimuotoisena. Mainitaan mm että 30 haavoittunutta pääsisi kuukausittain hoidettavaksi Saksaan Waffen-SS:n vieraiksi. Muutamille tarjottaisiin erityishoitoa kylpylässä. Näiden lisäksi 50 haavoittunutta ja muutama lotta voitaisiin sijoittaa Waffen-SS:n toipilaskoteihin Saksassa.
Suomalaisille on näyttänyt olevan tärkeää teoksessa mainittu mahdollisuus sotatuberkuloottisten hoitamiseen, koska Ruotsin sanatoriot olivat täynnä. 

Himmlerin ehdotuksen pohjalta lääkintäeversti Brofelt ja saksalaiset valtakunnanterveydestä sekä sotilaslääkinnästä vastaavat viranomaiset neuvottelivat yksityiskohdista. Yhteistyö laantui sodan jatkuessa.
(Leikola, ss. 381-385.) 
 
Samankaltaisia tekstiviitteitä löytyy muistakin teoksista kuten Historiallinen Arkisto no 58 (Mauno Jokipii: Himmlerin Suomen-matka 1942).
  
Erään sijoituspaikan, Hohenlychenin sanatorion rakennuksista nykyisessä asussaan löytyy internetistä kuvasarja. http://fiveprime.org/hivemind/Tags/hohenlychen,hospital 
 
Suomen Kuvalehdessä 43/1963, s.37-41. on artikkeli Himmlerin vierailusta. Jutussa mainitaan pääpiirteissään  suomalaisten haavoittuneiden hoito-ohjelmasta Saksassa.

Asiaan liittyvää arkistoaineista voi etsiä Kansallisarkiston Sörnäisten toimipisteestä (entinen Sota-arkisto). http://www.arkisto.fi/fi/yhteystiedot/

http://lukiot.tampere.fi/lyseo/ENTISET%20OPPILAAT%20RY.htm
sivulla mainitaan vaikeasti päähän haavoittuneen sotilaspastori Untamo Kosken pääsystä toipumislomalle Keski-Eurooppaan. 

http://www.salonseudunsotaveteraanit.fi/muistelmatsalminenyrjo.htm
linkin takaa löytyy Yrjö Salmisen tarina: hän oli ollut Saksassa ja Puolassa toipumassa haavoittumisensa jälkeen. 

Puolustusvoimien kuvakeskuksesta http://www.mpkk.fi/fi/tkkk/kuvakeskus.html ei löytynyt tähän aiheeseen liittyviä kuvia.

KAVA  (Kansallinen Audiovisuaalinen Arkisto, entinen Suomen Elokuva-arkisto) 
http://www.kava.fi/kava-palvelee/yhteystiedot
hallinnoi nykyään puolustusvoimien filmi-, ääni- ja elokuva-arkistoainesta. Sotien aikana elokuvaajat tallensivat paljon tapahtumia, joilla oli propaganda-arvoa ja tekivät yhteistyötä saksalaisten kuvaajien kanssa. On siis mahdollista, että toipilasasiaa on kuvattu johonkin sota-aikaiseen uutiskatsaukseen.
