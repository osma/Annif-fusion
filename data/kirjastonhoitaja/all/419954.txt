Mistä saisin Hesarin päiväyksellä 5.2.1970? Tulisi 40v.-lahjaksi.
Kansalliskirjasto säilyttää Helsingin Sanomat mikrofilmeinä. Yksityisasiakas voi tilata kopion mikrofilmistä, haluamastaan numerosta. Tilaus tehdään oheisella verkkolomakkeella:

http://www.kansalliskirjasto.fi/kokoelmatjapalvelut/otayhteytta/mikrofilmitilausyksityishenkilot.html

Lomakkeessa pyydetään antamaan lehden nimi ja numero eli 5.2.1970 lisäksi myös mikrofilminumero (=Mf-numero). Katsoin sen sinulle mikrofilmitietokannasta: 59599.

Tilauksen voit vaihtoehtoisesti lähettää myös postitse osoitteeseen
Kansalliskirjasto
Mikrokuvaus- ja konservointilaitos
Saimaankatu 6
50100 Mikkeli
tai sähköpostitse: kk-miko(a)helsinki.fi

Jos tulee kysyttävää, voit kysyä tuosta samasta sähköpostiosoitteesta.

Mikrofilmijäljenteet ovat melko kalliita: A4-sivu 2 euroa ja A3-sivu 3 euroa. Olen itse aiemmin työskennellyt Kansalliskirjastossa ja muistan monien halunneen syntymäpäivälahjaksi kopion Hesarin pääsivusta, jolloin ei tarvitse maksaa koko lehden kopioimisesta. Mutta niinkin on mahdollista tehdä. Jäljenteiden postitus maksaa 5 euroa.

Jos olet käymässä Helsingissä, voit käydä myös itse paikan päällä Kansalliskirjastossa ottamassa kopion Hesarin mikrofilmistä, jolloin ei tarvitse maksaa postitusmaksua. Kansalliskirjaston osoite on Unioninkatu 36.
http://www.kansalliskirjasto.fi/kokoelmatjapalvelut/otayhteytta.html

Myös Helsingin kaupunginkirjaston pääkirjasto Pasilassa säilyttää mikrofilmeinä Helsingin sanomia lehtialueellaan 2. kerroksessa. Kopioita on mahdollisuus ottaa myös Pasilassa.
