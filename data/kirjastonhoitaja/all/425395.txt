Olisin kysynyt reserviläisten ylennyksistä. Olen suorittanut varusmiespalvelukseni 1980-luvulla ja kotiuduin viestimiehenä. Se on myös nykyinen sotilasarvoni. Viiden viimeisen vuoden aikana olen ollut innokkaasti mukana reserviläistoiminnassa, etupäässä Maanpuolustuskoulutus ry:n kursseilla. Monilta kursseilta on saanut ns. korvaavia kertausharjoituspäiviä (nyt niitä on kasassa jo yli 30). Lisäksi olen osallistunut yhteen vapaaehtoiseen harjoitukseen, mutta en varsinaisiin kertausharjoituksiin. Tietääkseni minulla ei myöskään ole sota-ajan sijoitusta. Toimin aselajikiltani alueyhdistyksen hallituksessa.

Onko niin, että näillä "ansioilla" on täysin mahdotonta saada jossain vaiheessa ylennystä korpraaliksi? Mitä pitäisi tehdä, että se "natsa" sieltä jossain vaiheessa tulisi?
Aktiivinen osallistuminen Maanpuolustuskoulutusyhdistyksen toimintaan voidaan laskea lisäansioksi, jonka perusteella reserviläinen voidaan erityisissä tapauksissa ylentää, vaikka koulutus- ja osaamisvaatimukset eivät täyttyisikään. Sama lisäansioperuste voidaan katsoa ylentämisperusteeksi vain kerran.
(Pääesikunnan henkilöstöosaston määräys: Reserviin tai varareserviin kuuluvan asevelvollisen ylentäminen (30.12.2009)
http://www.reservilaisliitto.fi/files/6565/PVHSM_HENKILOSTOALA_034_V1.pdf

Edellä mainitussa asiakirjassa todetaan myös: "kaikki PV:n johtamat vapaaehtoiset harjoitukset sekä PV:n Maanpuolustuskoulutusyhdistykseltä (MPK) tilaamat ja johtamat sotilaalliset koulutustapahtumat lasketaan täysimääräisesti kertausharjoitusvuorokausiksi." Muista kuin PV:n tilaamista ja johtamista MPK:n koulutustapahtumista voidaan laskea ylentämisen perusteeksi enintään 25 vuorokautta.

PVVEH/MPK-harjoituksen komentotoimisto tai MPK:n paikallisosaston johtoryhmä voi tehdä esityksen ylennyksestä. Vapaaehtoisen kertausharjoituksen yhteydessä jokainen kurssin johtaja voi tehdä komentotoimistoon perustellun esityksen ansiokkaasti palvelleen miehistöön kuuluvan ylentämisestä korpraaliksi.
http://www.plutoona.mpoli.fi/ylennys.htm
