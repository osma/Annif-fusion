Hei, kiitos vastauksessa olevista vinkeistä kirjoittajille, niistä oli paljon hyötyä. Itse olen aina haaveillut kirjan kirjoittamisesta ja kirjoitankin kirjaa, noh.. Puhelimella -.- Olen kuitenkin vasta 12v enkä usko että minulla olisi mitään mahdollisuuksia saada kirjani painettua (sitten kun se on valmis). Myyvätkö nuorten fantasiakirjat hyvin?
Kirjojen kirjoittamisella ei ole alaikärajaa, joten kyllä nuorenkin on mahdollista saada kirjansa julkaistua. Helppoa se ei toki ole, sillä kaikista käsikirjoituksista vain todella pieni osa päätyy kustantajan julkaistaviksi. Osuus saattaa olla jotakin puolesta prosentista viiteen prosenttiin, hiukan kustantamoittain vaihdellen. Mainittakoon, että suosittu dekkarikirjailija Leena Lehtolainen oli myös 12-vuotias, kun Kustannusosakeyhtiö Tammi julkaisi hänen esikoisteoksensa ”Ja äkkiä onkin toukokuu”.

Jos saat kirjasi valmiiksi, sitä ei kannata ehkä lähettää ihan suoraan kustantajalle. Voi olla hyödyksi antaa teksti luettavaksi tutuille, jotka voivat antaa kirjoituksesta palautetta. Palautteen perusteella kirjaa voi muokata. Käsikirjoitusta kannattaa kierrättää myös jollekulle sellaiselle, joka voi tarkistaa sen kielen eli katsoa, onko siellä kirjoitusvirheitä, ovatko pilkut paikallaan ja muita vastaavia kielenhuollollisia asioita.

Fantasiakirjoille voi hyvinkin olla kysyntää, sillä fantasia on suosittua etenkin nuorten keskuudessa. Luultavasti fantasiaromaani löytäisi paremmin kustantajan kuin novellikokoelma tai runokirja. Esimerkiksi Harry Potter -kirjat julkaissut Tammi voi olla kiinnostunut nuortenfantasiasta, ja toki sellaisetkin isot kustantajat kuin Otava ja WSOY julkaisevat fantasiakirjallisuutta. Pienistä voisi mainita esimerkiksi Vaskikirjat, joka julkaisee paljon fantasiaa ja muuta spekulatiivista fiktiota.

Harva fantasiakirja myy hirveän suuria määriä, joten rikastumaan ei fantasiakirjailija Suomessa oikein pääse. Juuri kukaan fantasiakirjailija Suomessa ei taida pystyä saamaan elantoaan pelkillä kirjoista saatavilla tuotoilla. Sen sijaan kirjailijan on mahdollista hakea apurahoja, joilla voi rahoittaa kirjoitustyötä. Silloin pitää kuitenkin olla jo näyttöä eli julkaistuja teoksia.
