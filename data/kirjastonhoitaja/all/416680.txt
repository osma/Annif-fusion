Mikä olisi helpoin ja nopein tapa hakea materiaalia aiheeseen "eettinen johtaminen" tai "vastuullinen johtaminen" etsin aika uutta tietoa. Kysymykseen tulevat gradut ja väitöskirjat mutta mistä tiedän mitkä ovat sopivia? Lisäksi haluaisin tieteellisiä artikkeleita ko. aiheista. Olen hakenut niitä Artosta mutta ne eivät ole kattavia. Kuinka voisin edetä? Kysymyksessä on sosiaalialan johtaminen.
Yliopistokirjastojen yhteistietokanta Linda on paras lähde aiheellesi. Ihan helppoa ja nopeaa tapaa löytää sopivia lähteitä ei taida olla. Teokset ja tutkimukset ovat vaihtelevasti asiasanoitettuja: kannattaa kokeilla useilla hakusanoilla. Sopivia ovat ainakin etiikka, arvot, työelämä yhdistettyinä sanoihin johtaminen, johtajuus tai johtaminen, johtajuus yhdistettynä sanaan sosiaaliala. Hakutyypiksi valitaan komentohaku, ja hakusanojen väliin tulee and-sana. Haun voi rajata vain suomenkieliseen aineistoon ja haun tekemisen jälkeen lajitella tuloksen näyttämään ensin uusimman aineiston. Samalla tavoin haetaan artikkeleita Artosta. Täysin kattavaa tulosta on tuskin kuitenkaan mahdollista saada. 

Sopivuudesta ei voi varmasti tietää: kannattaa kuitenkin tutkia teokselle annettuaja asiasanoja, ja verkkolähteitä voi myös helposti selailla. Linda-tietokanta löytyy täältä:
http://www.kansalliskirjasto.fi/kirjastoala/linnea/linda.html
  
Alla on muutamia työhösi ehkä sopivia lähteitä. Osa on luettavissa verkossa (elektroninen aineisto). 

- Edessä uudet haasteet - kokemuksia sosiaali- ja terveysalan kehittämishankkeista / toimittaneet: Anne Aaltio, Tiina Lifländer, Nuppu Rouhiainen (2001)
- Ikäjohtaminen esimiestyössä : sosiaali- ja terveydenhuollon hoitohenkilökunnan käsityksiä lähiesimiesten ikäasenteesta, yhteistyö- ja kommunikaatiotaidoista sekä työn yksilöllisestä suunnittelusta / Satu Jämsén (2005)
- Itsensä johtaminen sosiaali- ja terveysalalla / Seija Miettinen ... [et al.]  (2000)
- Osaamisen strategisen johtamisen hallinta sosiaali- ja terveysalan julkisissa ja yksityisissä palveluorganisaatioissa : johtamisosaamisen ulottuvuudet työnohjauksellisena näkökulmana / Seija Ollila  (2006)
- Sosiaali- ja terveysalan johtajuus verkostoituvassa palvelurakenteessa / Tuovi Kivilaakso (2005)
- Minkälainen on johtamisen etiikka terveydenhuollossa : esimerkkinä Keski-Pohjanmaan sairaanhoitopiirin konservatiivisen tulosalueen johtaminen / Jari Peräneva (2008)
- Arvot virkamiehen arjessa [Elektroninen aineisto] : selvitys virkamiesetiikan nykytilasta / [Mirva Peiponen (2007)
- Eettisen johtajuuden toteutuminen ja sen merkitys henkisen työhyvinvoinnin tukemisessa - sairaanhoitajien kokemuksia sairaalan osaston työyhteisössä [Elektroninen aineisto] / Elisa Kangasmäki (2007)
