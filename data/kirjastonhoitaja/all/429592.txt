Miksi The Bourne Identity on suomeksi Medusan verkko? Mikä Medusa?

Syksyllä saa ensi-iltansa Robert Ludlumin kirjasarjan tarinaan ja hahmoihin pohjautuva Medusan perintö (The Bourne Legacy), joka jatkaa Medusan verkko (The Bourne Identity), Medusan isku (The Bourne Supremacy) ja Medusan sinetti (The Bourne Ultimatum) -elokuvista ja kirjoista tuttua tarinaa. Minua on pitkään askarruttanut, mistä kirjojen ja elokuvien nimien suomennoksiin on ilmestynyt tuo "Medusa"? En ole kirjoja lukenut, mutta ainakaan elokuvissa ei Medusa-nimistä tahoa tai hahmoa mainita. Esiintyykö Medusa Ludlumin kirjoissa, joista elokuvien suomennetut nimet on napattu? Onko se vain kirjasarjan alkuperäisen suomentajan keksintöä?
Robert Ludlumilla oli useita teoksia, jotka jäivät kesken hänen kuoltuaan. Useita niistä on viimeistelty ja julkaistu hänen kuolemansa jälkeen. Ludlumin kirjoissa esiintyy yleensä yksi mies tai pieni joukko, jotka taistelevat salaisia järjestöjä tai salaliittoja vastaan.  Medusa-alkuisia nimiä on käytetty suomennoksissa vuodesta 1980. Medusa lienee kääntäjän antama nimi. Sen jälkeen sarjallisuus on näköjään haluttu säilyttää. Medusa (kr. Μέδουσα) oli kreikkalaisessa tarustossa hirviömäinen naispuolinen olento gorgo, joka katseellaan pystyi muuttamaan ihmisen kiveksi.  
Ludlumin kirjoista on tehty monia televisiosarjoja ja elokuvia. Tunnetuimmat elokuvat ovat Verinen viikonloppu sekä Medusan verkko (The Bourne Identity), Medusan isku (The Bourne Supremacy) ja Medusan sinetti (The Bourne Ultimatum).  Elokuvien suomalainen levittäjä on antanut käännösnimeksi  kirjasarjaa vastaavat nimet.  Useasti nyttemmin toimintaelokuvilla ja muilla menestyselokuvilla suomalainen nimi on sama kuin alkuperäinen nimi.  Tämä johtunee markkinoinnin yhtäaikaistumisesta eri maissa ja muista markkinoinnin tarpeista.
