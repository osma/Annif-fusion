Mikä on keskeisin ja kätevin dokumentti, jonka avulla saa kattavan ja luotettavan kuvan suomalaisista tilastojärjestelmistä? Mm. siitä, että meillä on jo 1800-luvun lopulla alettu julkaista yhtenäisiä, ajan myötä sisällöltään tietysti myös vaihdelleita, mutta myös kuntakohtaista tilastosarjoja Suomen Tilastollinen Vuosikirja ja Suomen Virallinen tilasto. On tärkeää erottaa nämä kaksi toisistaan, mutta niin kyllä käy, jos niistä tiedetäänkään mitään. 

Ennen vanhaan oli käteviä tilasto-oppaita, kirjasia. Nyt netti-informaatio keskittyy tähän päivään ja tähän tuntiin, järjestelmäkuvauksia en löydä Tilastokeskuksen sivuilta.
Kiitos tärkeästä Suomen tilastollisen vuosikirjan ja Suomen virallisen tilaston (SVT) tiedonlähteitä koskevasta palautteesta.

Olet oikeassa siinä, että Tilastokeskuksen Käsikirjoja -sarjassa (nro 3, neljäs laitos) vuonna 1982 ilmestynyt tilasto-opas on viimeinen laatuaan.

Tällä hetkellä Tilastokeskus julkaisee verkkosivuillaan yli 200 eri tilastoa. Jokaisella tilastolla on oma kotisivu, joka sisältää varsinaisen tilasto- ja taulukko-osuuden lisäksi kunkin tilaston kuvauksen sekä keskeiset metatiedot kuten käsitteet ja määritelmät, laatuselosteen ja luokitukset. Tämä kokonaisuus on tällä hetkellä paras julkaistu opas siihen, mitä tilastoja Suomessa julkaistaan.

Tilaston kotisivulla on kohta Kuvaus, joka sisältää tiedon ao. tilaston aikasarjoista (katso esim. Perheet => http://tilastokeskus.fi/meta/til/perh.html). Tätä tilaston kuvauskohtaa voisi kehittää kattamaan vielä tarkemmin tiedon siitä, kuinka tilastoa on vuosien saatossa julkaistu sekä missä tilastojulkaisuissa julkaiseminen on tapahtunut. 

Em. palvelu on lähitulevaisuudessa tarkoitus laajentaa kattamaan koko SVT:n, joka sisältää myös muiden kuin Tilastokeskuksen tilastoja (yhteensä vajaat 300). SVT:tä on viime vuosina lähdetty elvyttämään ja sopeuttamaan uusiin julkaisumuotoihin. Tavoitteena on SVT-portaali, jonka kautta on mahdollista löytää kaikki siihen kuuluvat tilastot. SVT:ssä ensi vuonna julkaistavista painojulkaisuista, niiden verkkokopioista ja CD-romeista on tarkoitus ensi vuoden alkupuolella julkaista julkaisuluettelo. 

Tilastokirjasto on juuri aloittamassa laajaa Suomen virallisen tilaston digitointia ja verkkoon saattamista. 
Tässä yhteydessä, asiakaskäyttöliittymän tietosisältöä suunniteltaessa, tilastoilmiöiden historiallinen kuvaus on tärkeä asia.
