Mitä räkä on (mistä se yhtäkkiä tulee kun nuha alkaa)? 

Tämän lisäksi mietityttää kaikenlaiset ontelot ja kolot pään sisässä/nielussa (mihin niitä tarvitaan, entä jos ne täyttäisi vaikka uretanilla niin ettei niihin kertyisi sitä räkää vaan se valuisi synnyttyään suoraan kurkun kautta mahaan).
Nenäonteloa peittää värekarvaepiteeli, jonka avorauhaset tuottavat aina jonkin verran limaa kostuttamaan ja puhdistamaan limakalvoa. Flunssan iskiessä flunssavirukset tulehduttavat limakalvon, jolloin se puolustautuu kiihdyttämällä limaneritystä ja huuhtelemalla viruksia tehokkaammin pois. Normaalitilanteessa lima on yleensä kirkasta, mutta flunssassa siihen sekoittuu kudosnestettä, kuolleiden limakalvosolujen jäänteitä, puolustussoluja, viruksia ja bakteereja, ja siksi sen väri vaihtelee. Flunssassa tulehtuneet limakalvot myös turpoavat. Jos nenäontelon sivuonteloiden ulostuloaukot ovat ahtaat, ne saattavat tukkeutua, jolloin potilas altistuu bakteerin aiheuttamalle poskiontelotulehdukselle.

Päässä on paljon erilaisia onteloita: suuontelo, nenäontelo, poskiontelot, otsaontelo, kitaluun ontelo ja seulalokerot. Ne keventävät kalloa: aikuisen ihmisen pää painaa keskimäärin 4,5 - 5 kiloa, joten umpiluinen kallo olisi vielä nykyistä raskaampi kannateltava kaulan ja yläselän lihaksille. Onteloilla on merkitystä myös äänenmuodotuksessa, sillä ne toimivat kaikukoppana ja vahvistavat ääntä. Flunssaisen ihmisen ääni kuulostaakin usein erilaiselta.


Lähteet:

Anatomian atlas (WSOY, 2008)
Hyvä Terveys -lehden artikkeli "Kehon omat taikatemput": http://www.hyvaterveys.fi/artikkeli/terveys/kehon_omat_taikatemput
Helsingin Sanomien artikkeli "Vääränlainen niistäminen pitää flunssakierrettä yllä": http://www.hs.fi/tiede/a1442891319296
