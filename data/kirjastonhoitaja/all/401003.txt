Etsin lisätietoa venäläisestä kirjailijasta Viktoria Tokarevasta. Minulla on lainassa useampi hänen teoksensa, ja niistä ilmenevät kyllä ilmestymisvuodet. Teokset ovat kuitenkin novellikokoelmia, ja minun pitäisi tietää kunkin novellin oma ilmestymisvuosi. Olen lukenut tuotantoa aiemminkin, ja tiedän, että samoja (sekä uusia että vanhoja novelleja) on koottu monta kertaa uusiksi kokoelmiksi.
Varsin kattava venäjänkielinen artikkeli Viktoria Tokarevasta ja hänen tuotannostaan (vuoteen 1995 asti)on teoksessa Russkije pisateli, XX vek, bibliografitseski slovar v dvuh tsastjah, tsast 2, 1998. Teoksesta on lainakappale Itäkeskuksen kirjastossa ja käsikirjastokappale pääkirjastossa Pasilassa. Kirjailijan uudemmasta tuotannosta saat tarkempaa tietoa Venäjän ja Itä-Euroopan instituutin kirjastosta, yhteystiedot sivulla www.rusin.fi. Siellä on käytössä esim. Venäjän laajin on-line yhteistietokanta Integrum. Sama tietokanta on käytettävissä myös Helsingin yliopiston Slaavilaisessa kirjastossa.
