Mitä kieliä kirjastonhoitajan pitää osata?

Miten kirjasta tulee bestseller?
Onko se niin, että jos sitä on ostettu joku tietty määrä, niin sitä voidaan sanoa bestselleriksi? Jos on, kuinka paljon kirjaa pitää ostaa?

Siinä olivat kysymykseni. Toivottavasti vastaatte. Lähetän ehkä myöhemmin lisää kysymyksiä, mutta nämä tällä kertaa.
Kielitaitolain mukaan niiden valtion työntekijöiden, joilta edellytetään korkeakoulututkintoa, on osattava molempia kotimaisia kieliä (suomea ja ruotsia) tietyn tasoisesti. Tämä koskee myös valtion kirjastoissa työskenteleviä. Kuntien kirjastoissa kunnat voivat päättää kielitaitovaatimukset itse. Usein ainakin kaksikielisissä kunnissa on osattava sekä suomea että ruotsia. Kielitaitolaki eli Laki julkisyhteisöjen henkilöstöltä vaadittavasta kielitaidosta löytyy valtion säädöstietopankki Finlexistä:

http://www.finlex.fi/fi/laki/ajantasa/2003/20030424 

Joihinkin kirjaston tehtäviin voidaan edellyttää myös jonkin muun kielen taitoa. Kaikkien kielten osaamisesta on kirjastotyössä kuitenkin hyötyä. Asiakkaat puhuvat monia kieliä, ja myös kirjoja ja muuta aineistoa on lukuisilla kielillä.

Tarkoitatko bestseller-kirjoilla kirjastojen bestsellereitä? Helmet-kirjastoissa bestsellerit ovat kirjoja, jotka ovat hyvin suosittuja, ja joilla on pitkät varausjonot. Kun arvellaan, että jostakin kirjasta tulee tällainen suosikki, osa näistä kirjoista laitetaan bestsellereiksi, jolloin ne voi saada kirjastosta varaamatta, kun sattuu sopivasti kirjastoon. Bestseller-kirjoja ei siis voi varata, vaan ne saa lainaan löytäessään ne kirjaston Bestseller-hyllystä. Niiden laina-aika on tavallista lyhyempi, jotta mahdollisimman moni saisi ne lainattavakseen.

Suosittuja kirjoja hankitaan kirjastoihin enemmän kuin niitä, joita luetaan vähemmän. Eli kun valitsemme kirjoja ja muuta aineistoa kirjastoon, mietimme etukäteen tarvitaanko kirjoja paljon vai riittääkö vähäisempi määrä. Lukumäärää ei oikein voi sanoa, pieniin kirjastoihin ostetaan ehkä yksi tai kaksi kirjaa, mutta suuriin kirjastoihin huomattavasti enemmän. Yhteensä niitä kertyy silloin eri Helmet-kirjastoihin kymmeniä tai jopa satoja.
