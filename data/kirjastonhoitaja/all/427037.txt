Minulla olisi kysymyksiä maailman vesivaroista. 
- Pysyykö maapallon meren määrä vakiona?
- Loppuuko makea vesi?
- Miksi Suomessa on paljon makeaa, "hyvää" vettä?
- Katoaako jäätymis-sulamis-prosessissa vettä?
- Onko ihmisen mahdollista tehdä itse lisää makeaa vettä?
Tanja Krämerin kirjasta Välttämätön vesi : hyvinvointi - luonto - tulevaisuus (Minerva, 2009) löysin vastaukset osaan esittämistäsi kysymyksistä.

Makeaa vettä on maapallon runsaista vesivarannoista hyvin vähän, vain noin 3 prosenttia. Makea vesi ei varmasti ihan heti lopu, mutta vesipula lisääntyy koko ajan. On arvioitu, että vuoteen 2025 mennessä 51 prosenttia maailman väestöstä kärsii vedenpuutteesta. 

Veden kiertokulku on pääosin suljettu systeemi. Vettä ei siis katoa, vaan se vain muuttaa muotoaan ja olinpaikkaansa. Hyvin pieni osa vedestä kuitenkin häviää avaruuteen fotolyysiksi kutsuttavan haihtumisreaktion myötä.

Suolavedestä on kuin onkin mahdollista tehdä makeaa vettä suolanpoistolaitteiden avulla. Tällaisia suolanpoistolaitoksia on muutamissa maissa. Suolanpoistolaitokset eivät kuitenkaan ole kovin ympäristöystävällisiä eivätkä ne yksinään riitä ratkaisemaan maailman vesipulaa. Tehokkain keino siihen onkin yksinkertaisesti veden säästäminen.

Jo mainitsemani teoksen lisäksi kannattaa tutustua esimerkiksi näihin tiedonlähteisiin:
Vandana Shiva: Taistelu vedestä (Vastapaino, 2003)
Hutchinson & Hawkins: Maailman valtameret (Gummerus, 2008)
Julian Caldecott: Vesi : maailmanlaajuisen kriisin syyt, seuraukset ja kustannukset (HS kirjat, 2009)
Veden varassa : Suomen vesiluonnon monimuotoisuus (Edita, 2004)
Hanna Tietäväinen: Globaali näkökulma ilmastonmuutokseen ja vesivaroihin (http://www.vesiyhdistys.fi/Ajankohtaista/Tietavainen.pdf).

Muihin kysymyksiisi en maallikkopohjalta löytänyt vastausta. Suosittelisin ottamaan yhteyttä Ilmatieteen laitokseen, jonka asiantuntijat vastaavat myös meren ilmiöihin liittyviin kysymyksiin. Kysymyksiä heille voi lähettää Ilmatieteen laitoksen verkkosivujen palautelomakkeen kautta:
http://ilmatieteenlaitos.fi/kysymyksia-ja-vastauksia

Jos haet tietoa opintojasi varten, tiedonhakuapua kannattaa kysyä myös yliopiston kirjastosta, jossa asiakkaita palvelevat eri tieteenalojen informaatikot.
