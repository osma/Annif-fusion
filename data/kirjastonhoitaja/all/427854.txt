Kuinka hyvin kirjat sietävät kosteaa ilmaa? Homehtuvatko ne, jos ne joutuvat olemaan pari viikkoa tavanomaista kosteammassa tilassa (ilmankosteus 60 - 70 %)? Onko vuokranantaja korvausvelvollinen, jos asunnon ilmanvaihto ei toimi ja ilmankosteus pilaa kirjat?
Homeiden ja muiden mikro-organismien kasvun aiheuttamat haitalliset kosteusvaikutukset edellyttävät yleensä pitkäaikaista kosteutta ja sopivaa lämpötilaa. Nopeimmin home ilmaantuu runsaan kosteuden ja korkean lämpötilan seurauksena.

Eri mikrobien kasvualue lämpötilaan ja siten myös kosteuteen nähden on laaja: ne kasvavat 0-55°C:ssa kosteuden ollessa yli 45%. Useimpien mikrobien optimikasvulämpötila vaihtelee välillä +15-+40°C. Jos ilman suhteellinen kosteus on yli 70%, mikrobikasvu on todennäköinen.

Kosteusvauriomikrobit vaativat yleensä melko korkean kosteuspitoisuuden. Suhteellisen kosteuden on oltava vähintään 85%, mieluummin korkeampi. Materiaalin paikallisella kosteudella on kuitenkin huomattavasti suurempi merkitys mikrobikasvun kannalta kuin tilan yleisilman suhteellisella kosteudella.

Kirjoille ihanteellinen ympäristö on auringonvalolta suojattu puhdas tila, jossa lämpötila on tasaisesti 17-18 astetta ja ilman suhteellinen kosteus noin 50%. Joidenkin lähteiden mukaan 60% suhteellinen ilmankosteuskin on vielä suositusten puitteissa. Jos ottaa tämän lähtökohdaksi, voisi otaksua, että pari viikkoa hieman tätä kosteammassa tilassa ei vahingoita kirjoja, mikäli lämpötila ei ole samanaikaisesti noussut tuntuvasti.

Vuokranantajan vastuusta ja vuokralaisen oikeudesta korvauksiin ks. aikaisempi vastaus:
  http://www.kirjastot.fi/fi-fi/tietopalvelu/kysymys.aspx?ID=53a5b33a-514a-4a14-b62c-062669e844a7

Lähteet:
Markku Seuri & Marjut Reiman, Rakennusten kosteusvauriot, home ja terveys. Rakennustieto, 1996
Unto Siikanen, Rakennusfysiikka : perusteet ja sovellukset. Rakennustieto, 1996
Suomen museoliiton konservointivaliokunta, Museoesineiden säilytys- ja hoito-opas. Suomen museoliitto, 1981
Museovirasto, Tietoa vanhoista kirjoista (http://www.nba.fi/fi/tietopalvelut/kirjasto/tietoa_vanhoista_kirjoista)
Sisäilmayhdistys, Mikrobikasvun edellytykset (http://www.sisailmayhdistys.fi/portal/terveelliset_tilat/kosteusvauriot/mikrobit/mikrobikasvun_edellytykset/)
