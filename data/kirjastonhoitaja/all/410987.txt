Mikä olikaan se tutkimus, jonka mukaan kirjastokortti pidentää ikää tai jotain sinne päin?  Se julkaistiin ehkä pari vuotta sitten, mutta en muista miten se lopputulos mediassa kiteytettiin..
Hesarin arkistoa penkomalla löytyi parikin viittausta kirjastokortin ikää pidentävään vaikutukseen.

Ruotsalaisesta tutkimuksesta kerrottiin Helsingin Sanomissa neljä vuotta sitten:

"Kirjastokortin ja terveyden välinen yhteys oivallettiin ensi kerran Ruotsissa. Sikäläisessä kyselytutkimuksessa kartoitettiin kaikki perinteiset sydäntä uhkaavat vaarat, kuten tupakka, kolesteroli ja verenpaine.

Samalla kysyttiin kaikenlaista muutakin, ja tulos yllätti: oikeaoppisia elämäntapoja, hölkkää ja rasvoja suurempi merkitys oli sillä, omistiko kirjastokortin vai ei. Kortilla oli siis erittäin vahva sydäntä suojaava vaikutus. 

Tulosta on selitetty sillä, että kirjastokortin hankkiminen on merkki tiedonjanosta ja aktiivisuudesta. Muun muassa nämä luonteenpiirteet auttavat selviytymään elämän vaatimuksista ja kolhuista ja estävät sydäntä särkymästä. 

Syynä voi olla yksinkertaisesti myös lukemisen tuoma nautinto. Kirja on mainio kumppani. Sen kanssa voi seikkailla ajasta ja paikasta välittämättä, keskustella, viettää lomia ja valvoa öitä. Ja jos uusi kirjatuttavuus ikävystyttää, sen voi palauttaa hyvällä omallatunnolla hyllyyn ja vaihtaa toiseen."

(Anne Karuvuori Helsingin Sanomat 6.10.2003) 

Ikävä kyllä alkuperäistä tutkimusta ei löytynyt, ainakaan vielä.

Saman asian totesi psykologian tohtori, työterveyspsykologi Paavo Kerkkänen Helsingissä Elämäntapaliiton seminaarissa Huumori arjen voimavarana 2004:

"Pitkän iän saavuttamisessa on monia huumoria tärkeämpiä tekijöitä. Tärkein niistä on sukupuoli. Pitää olla nainen, niin elää vanhemmaksi. Pitää omistaa kirjastokortti ja runsaasti muita kulttuuriharrastuksia sekä sosiaalisia suhteita, pitää syntyä ruotsia puhuvaan perheeseen ja mieluiten Vaasan seudulla, siellä asuvat terveimmät suomalaiset."

(Hannele Tulonen: Naurutohtori horjuttaa uskoa huumorin voimaan. Työterveyspsykologi Kerkkänen ei usko, että nauru pidentää ikää. Helsingin Sanomat 10.10.2004)
