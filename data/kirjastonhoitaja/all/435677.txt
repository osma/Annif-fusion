Mistä saa tietoa ja tilastoja Suomessa vuosittain julkaistuista julkaisuista, siis julkaisujen lukumäärä, aihepiirit, suosituus jne.?
Hei,
Kysymiäsi tilastoja löytyy Suomen Kustannusyhdistyksen sivuilta: siellä on sekä vuositilastot, pikatilastot että bestseller-tilastot. Lisäksi voi tarkastella pitkiä aikasarjoja.

Vuositilastot kerätään kaikilta Suomen Kustannusyhdistyksen jäseniltä – kaikki pienkustantajat eivät välttämättä ole yhdistyksen jäseniä. Vuositilasto kertoo myynnistä aineistolajeittain ja jakelukanavittain.

Pikatilastot tulevat neljännesvuosittain ja osittain suoraan logistiikkataloilta ja osittain kustantamoilta. Siksi pikatilasto ei ole suoraan vertailukelpoinen vuositilastojen kanssa.

Bestseller-listoilla on kirjallisuuslajeittain 20 eniten myynyttä teosta ja äänikirjojen osalta 10 eniten myynyttä. Oppi- ja ammattikirjoja, Raamattua, virsikirjaa tai katekismusta ei bestseller-listoja koottaessa huomioida.

Tilastokeskuksen sivuilta löytyy myös tilastoja Suomessa julkaistusta kirjallisuudesta ja käännöskirjallisuudesta ja aihepiireittäin seuraavalta polulta: Etusivu – Tilastot – Kulttuuri ja viestintä – Taulukot – 2012 – Kirjat.

Kansalliskirjaston sivuilla on  tilastoja eri aineistoista. Kotimaisen julkaisutuotannon vuositilastot perustuvat painotuotteiden ja tallenteiden osalta vapaakappalekartuntaan. Tilastot julkaistaan mm. Tilastokeskuksen sekä Unescon tilastollisissa vuosikirjoissa.


Lähteet:
http://www.kustantajat.fi/pages/k9/tilastot/
http://www.stat.fi/til/klt/tau.html
http://www.kansalliskirjasto.fi/julkaisuala/tilastot.html
