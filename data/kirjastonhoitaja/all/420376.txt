Hei, ystäväni etsii Veikko Lavin sanoitusta lauluun, jossa on tällaisia pätkiä "tunteja on saanut täällä" ja "Tähän maahan Isänmaahan". Omat taitoni ovat puutteelliset, etsin jo monta päivää, enkä löytänyt.
Kyseessä on varmaankin Veikko Lavin sanoittama ja säveltämä kappale ”Tunnen kuuluvani tähän maahan”. Isänmaasta siinä ei suoraan puhuta mutta kappaleen nimessäkin mainitusta tästä maasta eli Suomesta mainitaan isänmaahan viittaavassa sävyssä. Siispä tätä kappaletta ystäväsi varmaan muistelee.

Lavin laulu löytyy seuraavilta CD-levyiltä:

”Elämää suurempaa” (Edel Records Finland, 2001)
Käkikosken koulu: ”Olipa kerran laulu” (Käkikosken koulu, 2001)
Lavi, Veikko: ”Parhaat” (Audiovox Records, 1998)
Lavi, Veikko: ”Tunnen kuuluvani tähän maahan” (Audiovox Records, 1992)
”Veikko Lavi ja tähdet” (Audiovox Records, 1992)

Levy ”Tunnen kuuluvani tähän maahan” sisältää myös esiteliitteessään laulujen sanat, joten jos ystäväsi haluaa ne myös kirjallisessa muodossa, tuo on varmin valinta.

Tämä vastaus tulee Helsingistä, mutta tarkistin Frank-monihaun avulla levyn saatavuutta Savotta-kirjastoista, joihin Pertunmaa kuuluu. Levy ”Tunnen kuuluvani tähän maahan” näyttäisi olevan Mikkelin kirjastossa ja ”Parhaat” puolestaan Savonlinnan kirjastossa. Pertunmaan kirjaston sivuilla on tällä vastaushetkellä menossa huoltotoimenpiteiden vaatima käyttökatkos, joten en päässyt tarkemmin katsomaan, miten tilaaminen onnistuu, mutta voit tiedustella asiaa kirjastostasi tai katsoa Internetistä huoltokatkon päätyttyä. Tarvittaessa voit tilata kirjastosi kaukopalvelun kautta muualta Suomesta levyn, jota ei löydy Savotta-järjestelmään kuuluvista kirjastoista.
