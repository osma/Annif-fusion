Minua kiinnostaisi lukea ns. eräkirjoja amerikkalaisesta  (USA) luonnosta/erämaasta. Löytyisiköhän niitä suomeksi?
Amerikkalaiseen luontoon ja erämaihin sijoittuvia kirjoja voisivat olla esimerkiksi James Oliver Curwoodin kirjat. Curwood on kirjoittanut esimerkiksi kirjat Kazan, susikoira ja Kazanin poika. Muita hänen kirjojaan ovat mm. Kalliovuorten kuningas ja Erämaan tytär. Curwoodin kirjat sijoittuvat pääosin Alaskaan, mutta myös Kanadaan. Jack Londonin tyylisiä teoksia voisivat olla myös Ernest Thompson Setonin kirjat. Setonin kirjoja ovat esimerkiksi Villejä eläimiä, Eläinten sankarit ja Harmaakarhun elämäntarina. B. Traven on kirjoittanut esimerkiksi Sierra Madren aarre –kirjan sekä Viidakko-sarjan, johon kuuluvat seuraavat viisi kirjaa: Vankkurit, Hallitus, Marssi monterialle, Mahonkiviidakko ja Hirtettyjen kapina. Travenin kirjat tosin sijoittuvat Meksikon puolelle. James Fenimore Cooperin kirjat sijoittuvat erämaihin ja villiin länteen. Cooper on kirjoittanut mm. kirjat Ruohoaavikko, Haukansilmä, Viimeinen mohikaani ja Tiedustelija. Edward S. Ellis on kertonut mm. intiaani Nopsajalasta esim. seuraavissa kirjoissa: Nopsajalka erämaassa, Nopsajalka suurissa metsissä ja Nopsajalka Kalliovuorilla. Honore W. Morrowin kirjassa Uudisasukkaan poika sisarusparvi vaeltaa halki Amerikan erämaiden Oregoniin, uudisraivaajien maahan. Villistä lännestä ja sen luonnosta on kirjoittanut myös esimerkiksi Zane Grey; hänen kirjojaan ovat mm. Erämaan kultaa, Nevada ja Erämaan vaeltaja.
