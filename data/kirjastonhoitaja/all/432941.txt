Hei, haluaisin kirjavinkkejä espajalaisesta kirjallisuudesta. Löytyykö suomenkielisiä romaaneja, jotka käsittelevät Espanjan sisällissotaa tai Francon aikaa (muita kuin Kenelle kellot soivat)? Entä löytyykö suomenkielisiä romaaneja, jotka kuvaavat Espanjan nykyelämää? Ja ketkä ovat Espanjan suosituimpia runoilijoita tällä hetkellä, ja mitä heiltä on suomennettu?
Espanjan sisällissodan ajasta kertovat mm. seuraavat suomennetut romaanit:

Timanttiaukio / Mercè Rodoreda ; suomentanut Jyrki Lappi-Seppälä, (Otava, 1988).

Timpurinkynä / Manuel Rivas ; suomentanut Anu Partanen, (Tammi, 2001).

Salamiin soturit / Javier Cercas ; suomentanut Matti Brotherus, (WSOY, 2003).

Öinen ratsumies / Antonio Muñoz Molina ; suomentanut Tarja Härkönen (Tammi, 2010).

Talvi Madridissa / C. J. Sansom ; suomentanut Seppo Raudaskoski (Otava, 2010).

Ommelten välinen aika / María Dueñas ; suomentanut Sari Selander (WSOY, cop. 2013).

Kuuluisan muistelman "Katalonia, Katalonia" samalta aikakaudelta on kirjoittanut George Orwell, suomennoksen julkaisi WSOY ensin vuonna  1974 ja uudelleen 1991.

Francon aikaan 1950-luvulle sijoittuu mm. Tulvan vuosi / Eduardo Mendoza ; suomentanut Tarja Härkönen (Tammi 1999), 1960-luvulle Kuun tuuli / Antonio Muñoz Molina ; suomentanut Tarja Härkönen (Tammi, 2011) ja 1970-luvulle Marina / Carlos Ruiz Zafón ; suomentanut Antero Tiittula (Otava, 2013). 

Lähelle nykyhetkeä sijoittuvat mm. Pablo Tussetin dekkarit, esim. Nauravat vainajat / Pablo Tusset ; suomentanut Einari Aaltonen (Sammakko, 2011). 

Lisää tietylle aikakaudelle sijoittuvia romaaneja voi hakea Vaski-kirjastojen laajennetulla haulla (http://goo.gl/XHpSCL) valitsemalla kategoriaksi kaunokirjallisuuden, aineistolajiksi kirjan ja kieleksi suomen. Hakusanoina kannattaa käyttää esim. Espanja 1940-luku tai Espanja 1950-luku, aina halutun ajanjakson mukaan. 

Kunnollista tietoa siitä, ketkä olisivat Espanjan suosituimpia nykyrunoilijoita, en tähän löytänyt. Sikäläisten kirjakauppojen sivuilla on kyllä listoja kielialueen myydyimmistä runokirjoista, mutta siellä komeilevat tänäkin päivänä lähinnä Pablo Nerudan ja Federico Carcía Lorcan teokset. 
Mielenkiintoiseen valikoimaan espanjalaisia nykyrunoilijoita johdattelee kuitenkin hienosti WSOY:n 2008 julkaisema, Tarja Roinilan ja Jukka Koskelan toimittama antologia Katu kadulta taivaaseen, Puoli vuosisataa espanjalaista runoutta. Kokonaisia runokokoelmia taidetaan suomentaa aika vähän, mutta muista espanjasta suomenkieleen käännetyistä runoista löytyy viitetietoja Lahden kaupunginkirjaston tietokannasta ”Linkki maailman runouteen”, osoitteesta #link::af412d3f-a1e1-4922-a9ae-1d7f06d206c1::http://runotietokanta.kaupunginkirjasto.lahti.fi/fi-FI/::linkend#.
