Pakkaskysymyksiä

Viime talvena 2010-2011 Ruotsissa Falunin seudulla oli kuulemma kovat pakkaset. Kuinka monta päivää oli kovimmat pakkaset ja kuinka monta astetta?

Talvisodassa oli kuulemma kovia pakkasia. Kuinka kovia pakkasia oli Karjalan kannaksella, entä muut sota-alueet?

Kuinka kylmässä jatkuvassa pakkassäässä voi vielä hoitaa liikennettä nykyajan kuorma-autoilla?
Falunissa näyttää olleen kylmä talvi 2010-2011. http://www.wunderground.com/ :n mukaan viime talvena joulukuun, tammikuun ja helmikuun puolivälin tienoilla käytiin reilussa 20 asteessa pakkasasteessa, ja helmikuussa noin 25 asteen pakkasia saatiin viisi päivää, alin lukema näyttää olleen 28 miinusastetta. Pakkaskelejä kesti aina maaliskuun loppuun, tosin lauhempina lukemina.

Talvisodan pakkaslukemista kertoo Uusi Suomi -lehden artikkeli 15.12.2009:

"Talvisodan kylmimpiin päiviin niin Helsingissä kuin Kuusamossakin kuuluivat 17. ja 18. tammikuuta. Helsingissä oli 17. päivänä koko sotatalven kylmin päivä: alimmillaan -32,9 ja ylimmilläänkin hyytävät -26,5 celsiusastetta.
Seuraavana päivänä pohjoiseen sijoitetut sotilaat hytisivät pahimmillaan 35,8 asteen pakkasessa. Sodan kylmin hetki Kuusamossa koitti helmikuun 14. päivänä, jolloin mentiin jo alle -37 °C:n." 

Winterwar.com sivustolta löytyy muun muassa laskettuja keskiarvoja talvisodan päiviltä, ja esimerkiksi Viipurissa pohjalukemat näyttävät olleen 16.- 20. tammikuuta 1940 -27 astetta pakkasta.

Kuorma-autojen pakkaskestoon löysin seuraavaa tietoa. Autoteknillinen taskukirja (Autoalan koulutuskeskus 2003) kertoo, että polttomoottoreiden toiminta testataan -40 celsius asteessa, ja varastointi -55 celsius asteessa.

Kovilla pakkasilla eteen tulee tietysti kysymys voitelu- ja polttoaineiden soveltuvuudesta kylmiin keleihin. Auto- ja kuljetusalan perusoppi 6 : moottori (Otava 2008) teoksesta käy ilmi, että arktinen dieselöljy DIR -40/44 kestäisi reilun 40 pakkaasteen verran. Samainen teos kertoo, että synteettisten öljyjen jähmepiste, siis lämpötila jossa öljy ei virtaa omalla painollaan, on yleensä alle -50 pakkasastetta. Näiden lämpötilojen alle mentäessä tulee hankaluuksia.
