Löytyykö tietoa nimien Minni ja Helena alkuperästä sekä historiasta?
Nykyisin nimi Minni mielletään Walt Disneyn Mikkihiiri-kirjojen, sarjakuvien ja elokuvien suomalaisista versioista tutuksi tulleen Mikin tyttöystävän (engl. Minnie Mouse) nimeksi. Minni on kuitenkin ollut aiemminkin käytössä etunimenä Jeminan ja Vilhelmiinan lyhentymänä, jollaisena se on Minnan rinnakkaismuoto. Vilhelmiinan ja Minnan nimipäivä on 26.5. Vilhelmiina on muinaissaksalaisen Vilhelmin (merkitys: lujatahtoinen kypäräniekka) sisarnimi.

Helena-nimen lähtökohtana lienee kreikan aurinkoa merkitsevä sana helios. Helena merkitsee aurinkoinen, valaiseva, loistava, säteilevä, soihtu. Kreikan vanhassa mytologiassa Helena on ylijumala Zeuksen ja tämän myöhemmin joutseneksi muuttaman prinsessa Ledan kauneudestaan kuuluisa tytär. Helenasta tuli Spartan kuninkaan Menelaoksen puoliso, mutta lähdettyään prinssi Pariksen viettelemänä Troiaan hän aiheutti kuuluisan Troian sodan. Helenan nimipäivä on 31.7. Helenasta tunnetaan eri kielissä kymmeniä muunnoksia ja kirjoitusasuja, esim: Heleena, Helen, Elina, Helinä, Ileana, Ilona, Jelena.
