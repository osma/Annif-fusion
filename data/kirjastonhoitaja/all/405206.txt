Mitkä ovat kirjaston tuotteet?
Ensinnäkin olisi määriteltävä, mikä on "tuote". Nykysuomen sanakirjan mukaan tuote on "ihmistyön … avulla tuotettu tai (ei tal.) luonnon tuottama hyödyke (esine, aine, tavara), tuotantotoiminnan tulos, valmiste."

Kirjaston tuotteet eivät siinä mielessä täytä Nykysuomen sanakirjan määritelmää, että ne eivät ole esineitä, ainetta tai tavaraa. Liiketaloustiede kuitenkin tuntee tuotteen myös abstraktissa merkityksessä. Kirjaston tuotteet ovat lähinnä palveluita. Opetusministeriön Kulttuuri-, liikunta- ja nuorisopolitiikan osasto on julkaissut vuonna 2004 kirjasen Kirjastopalvelut kaikilla mausteilla : palvelutuotannon tila, tarpeet ja tulevaisuuden linjauksia, kirjoittajat Rami Heinisuo, Sanna Koskela ja Reetta Saine. Kirja on saatavana mm. pääkaupunkiseudun kirjastoissa.
Kirjaston tuotteita ovat esimerkiksi tietopalvelu (sekä henkilökohtaisesti tapahtuva lähi- että interneteitse tapahtuva etäpalvelu), aineiston lainaus, Internet-opastukset, kirjastonkäytön opetus. Esimerkiksi Helsingin kauppakorkeakoulun kirjasto on sisäistänyt palveluidensa tuoteluonteen: "HELECON ® on Helsingin kauppakorkeakoulun kirjaston rekisteröity tuotemerkki. HELECON-tuotteet ovat talouselämän tutkimusseuranta- ja tietopalveluja. " (http://helecon.hkkk.fi/products ).

Palvelujen tuotteistamisesta löytyy tapauskertomuksia, esimerkiksi pääkaupunkiseudun kirjastoista HelMet-sanahaulla hakulauseella tuotteist** palvelu**, esim. Lehtinen, Uolevi: Asiantuntijapalvelut. WSOY, 2005.
