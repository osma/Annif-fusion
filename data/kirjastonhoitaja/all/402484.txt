Minulla olisi kysymys vapaakappalelaista, eli ymmärtääkseni kustantaja on vastuussa vapaakappaleen toimittamisesta Helsingin yliopiston kirjastolle. Mutta mistä kustantaja saa tiedon siitä mistä aineistosta vapaakappale on sinne toimitettava ja kuinka monena kappaleena? Asia kiinnostaa minua etenkin omakustanteiden osalta.
Vapaakappaleiden luovuttaminen Helsingin yliopiston kirjastolle perustuu vapaakappalelakiin. Siihen voi tutustua osoitteessa http://www.finlex.fi . Valitse otsikoista Lainsäädäntö, sitten Ajantasainen lainsäädäntö ja kirjoita pikahakuruutuun: Vapaakappalelaki ja erikseen: Vapaakappaleasetus, niin saat esiin linkit itse teksteihin. Vaihtoehtoinen hakutapa on Haku asiasanoilla. Tällöin asiasanan ’vapaakappale’ takaa avautuvat linkit kyseiseen lakiin ja asetukseen.

Lain mukaan painotuotteen sekä ääni- ja kuvatallenteen valmistaja on velvollinen luovuttamaan valmistamiaan tuotteita Helsingin yliopiston kirjastolle maksuttomina vapaakappaleina. Vapaakappaleiden on oltava täydellisiä ja siinä asussa kuin niitä julkisesti levitetään. Lisäksi kunkin vuosineljänneksen aikana valmistuneet vapaakappaleet on luovutettava viimeistään kuukauden kuluessa vuosineljänneksen päättymisestä. 
     
Käytännönohjeita omakustanteiden vapaakappaleiden luovutuksesta löytyy  kirjasta: Kai Vakkuri, Omakustantajan käsikirja:näin kustannat ja markkinoit oman kirjan, BTJ Kirjastopalvelu 2005. Ohjeita saa myös Helsingin yliopiston kirjaston vapaakappalepalveluiden sivuilta osoitteesta http://www.lib.helsinki.fi/julkaisuala/vapaakappaleet tai
puhelimitse numerosta (09)191 44321.
