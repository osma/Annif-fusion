Hei! Haluaisimme kumppanini kanssa fiilistellä Helsingin kauneimpia ja tunnelmallisimpia kirjastoja. Voisitteko suositella vaikka puolta tusinaa? Kiitos jo etukäteen!
Helsingin yleisistä kirjastoista vanhimmat kirjastot eli Rikhardinkadun kirjasto ja Kallion kirjasto lienevät tunnelmallisimmat ja kauneimmat. 

Aivan toisen tyyppisiä kirjastoja ovat esimerkiksi Roihuvuoren pieni sivukirjasto ja Vallilan kirjasto. Molemmat ovat omalla tavallaan kauniita ja tunnelmallisia. Myös Töölön kirjasto on kaunis ja tunnelmallinen, mutta se on tällä hetkellä remontin vuoksi suljettu, joten siihen tutustumista pitää vielä odottaa. Myös Viikin kirjasto talvipuutarhoineen on erityinen ja tutustumisen arvoinen.

Helsingin kaunein kirjasto on varmasti Kansalliskirjasto, mutta siihenkään ei pääse tutustumaan tällä hetkellä, sillä kirjastoa peruskorjataan vielä vuoden ajan. Helsingin yliopistonkirjaston uuteen pääkirjastoon Kaisa-taloon kannattaa ehdottomasti käydä tutustumassa. Kirjaston aula on vaikuttava ja kirjasto on täynnä mielenkiintoisia yksityiskohtia. Kivenheiton päässä yliopiston kirjastosta sijaitsee vanha ja perinteikäs Suomalaisen kirjallisuuden seuran kirjasto, jossa kannattaa myös poiketa. Mikäli Alvar Aallon arkkitehtuuri miellyttää, kannattaa ajaa Töölöön Kelan kirjastoon.

Kirjastojen yhteystiedot löydät alla olevista linkeistä.

Lähteet:
http://www.helmet.fi/fi-FI/Kirjastot_ja_palvelut/Rikhardinkadun_kirjasto
http://www.helmet.fi/fi-FI/Kirjastot_ja_palvelut/Kallion_kirjasto
http://www.helmet.fi/fi-FI/Kirjastot_ja_palvelut/Roihuvuoren_kirjasto
http://www.helmet.fi/fi-FI/Kirjastot_ja_palvelut/Vallilan_kirjasto
http://www.helmet.fi/fi-FI/Kirjastot_ja_palvelut/Viikin_kirjasto
#link::8e8fe71c-025a-4da1-8d12-dad1f86cd577::http://www.kansalliskirjasto.fi/::linkend#
http://www.helsinki.fi/kirjasto/fi/toimipaikat/paakirjasto/
http://www.finlit.fi/fi/arkisto-ja-kirjastopalvelut/asiointi-arkistoissa-ja-kirjastossa#.VIcXhF88Lcs
http://www.kela.fi/kirjasto
