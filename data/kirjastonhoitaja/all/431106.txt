Pidin kovasti Leonie Swannin lammasdekkareista ja Spencer Quinnin Nuuskijatutkimuksista. Kysyisinkin, löytyykö kirjastosta muita dekkareita (suomeksi tai englanniksi) joissa kertoja/päähenkilö on eläin, tai eläin/eläimet ovat muuten isossa roolissa.
Kaunokirjallisuuden Kirjasampo -palvelusta http://www.kirjasampo.fi/ löytyivät Lilian Jackson Braunin kissadekkarit Kissa, joka osasi lukea takaperin (1967) ja Kissa joka söi johtolangan (1968). Erle Stanley Gardnerin Perry Mason ja papukaija todistajina ja Susan Conantin Hihna kiristyy (1990), ovat dekkareita, joissa eläin ei ole etsivä, mutta toimii ratkaisevassa roolissa rikoksen selvittämisessä. Juan Díaz Canalesin John Blacksad -dekkarisarjakuvat, joihin kuuluvat Kissa varjoisilta kujilta (2006), Valkoinen valtakunta (2007), Punainen sielu (2008)ja Hiljainen helvetti  (2010) muodostavat sarjan, jossa kaksimetrinen musta kissa toimii yksityisetsivänä. Belgialainen sarjakuvapiirtäjä Sokal on julkaissut useita jännityssarjakuva-albumeja sarjassa Tarkastaja Ankardon tutkimuksia. Niiden päähenkilö on ankka. Edellämainitut kirjat ovat myös Joensuun seutukirjaston kokoelmissa. Maria Langin dekkarissa Punaiset kissat kissat toimivat johtolankana (1965). Rita Mae Brownin   Cat on the Scent (2000) ja Puss 'n cahoots (2007), Cat of the century (2010) ja muita Mrs. Murphy -mysteerejä löytyy useista maakuntakirjastoista, joista niitä voi kaukolainata. Walter R. Brooksin sikadekkari Freddy the detective (1998)on luokiteltu lastenkirjaksi, mutta löytyy tarvittaessa yleisten kirjastojen keskuskirjastosta. Markku Ropposen jännitysromaanissa Pimento (2012) yksityisetsivän seurana seikkailee mikropossu.  Ken Stottin kurkistuskirjassa Läheltä piti (1998), joka perustuu samannimiseen animaatioelokuvaan, ovat tärkeässä roolissa sekä 
koirat että lampaat. Kirjaa on useissa maakuntakirjastoissa ja varastokirjastossa. Tim Davysin "kovaksikeitetyn" rikosromaanin Amberville : Paluu alamaailmaan (2009) päähenkilöinä on pehmoeläimiä: karhu, kaniini ja kyyhkynen. Akif Pirinccin allegorisessa jännitysromaanissa Felidae : kuka murhasi kissan? (1994) eri rotuja edustavat kissat ovat sekä uhrien että rikoksen selvittäjien roolissa. Agatha Christien romaanissa Mykkä todistaja terrieri näyttelee ratkaisevaa osaa murhan selviämisessä.
