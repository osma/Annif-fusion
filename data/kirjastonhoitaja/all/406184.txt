Mitä  tarkoittaa naisen nimi Pikka?
Eero Kiviniemen Rakkaan lapsen monet nimet –kirjan mukaan yksi mahdollisuus nimen Pikka synnylle on se, että se olisi kansanomainen tai tuttavallinen nimiasu jostakin tutusta nimestä. Nimiä on mukautettu analogisesti eli yhdenmukaisesti tietynlaisiin malleihin. Osa etunimien epävirallisista asuista on muodostettu juuri näin, esimerkiksi (Birgitta>) Pirkko>Pipa>, Pippa, Pipo, Pike, Pikke, Piko, Pipsa, Piksa, Pirre, Piri ja niin edelleen. Näin nimivarianttien määrä tulee vähitellen monituhatkertaiseksi, ja jotkut yleistyvät, menettävät alkuperäisen sävynsä ja pääsevät käyttöön virallisina niminä. Nimen Birgitta merkitystä on käsitelty Kysy kirjastonhoitajalta –palvelussa aiemmin: http://www.kirjastot.fi/fi-FI/tietopalvelu/kysymys.aspx?questionID=f5582079-21d4-4467-aa77-bab6db9eb6b4 . 

Toinen mahdollisuus on, että nimi Pikka tulee viron sanasta pikk, joka on suomeksi ’pitkä’. Suomen sana pikka on Raimo Jussilan Vanhat sanat –teoksen mukaan esiintynyt jo vuonna 1787. Etymologisen sanakirjan mukaan se on merkityksessä ’ rautakanki, hakku’ esiintynyt ainakin Renvallin Suomalaisessa Sana-kirjassa vuonna 1826. - Nykysuomen sanakirjasta tai Kielitoimiston sanakirjasta ei sanaa pikka enää löydy.
