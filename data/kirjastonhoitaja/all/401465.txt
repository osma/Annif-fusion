Selailin Kysy kirjastonhoitajalta -arkistoa ja löysinkin jo vastauksen  siihen, onko kirjastolla oikeus tehdä varakopiota DVD-levystä ja lainata sitä asiakkaille (esim. jotta alkuperäinen kappale ei menisi rikki). Eli ainakaan edellisen lain mukaan se ei ollut laillista, miten on nyt, uuden tekijänoikeuslain tultua voimaan?
Eduskunta hyväksyi tekijänoikeuslakiesityksen 5.10.2005. Laki ei kuitenkaan ole vielä voimassa. Se menee ensin presidentin esittelyyn ehkä marraskuussa ja tulee voimaan aikaisintaan joulukuussa. Eräät osat tulevat voimaan paljon myöhemmin.  
Hallituksen tekijänoikeuslakiesityksessä (HE 28/2004) käsitellään ainakin kahdessa kohdassa lain vaikutusta kirjastojen toimintaan. Luku 3.1.2 (alakohta c) on nimeltään Kappaleen valmistaminen arkistoissa, kirjastoissa ja museoissa. Siinä käsitellään tekijänoikeuksia koskevaa direktiiviä ja sen edellyttämiä lainsäädännön muutoksia.
Luku 3.2.5 taas on nimeltään Arkistojen, kirjastojen ja museoiden erityiskysymykset: digitaalinen kappaleen valmistaminen, aineiston käyttö laitoksen tiloissa, vapaakappaleaineiston käyttö vapaakappalekirjastoissa, aineiston käyttö Suomen elokuva-arkistossa. Tämä hallituksen esitys löytyy osoitteesta
 http://www.finlex.fi/fi/esitykset/he/2004/20040028
Sivistysvaliokunnan mietintö ja Laki tekijänoikeuksien muuttamisesta on osoitteessa
 http://www.eduskunta.fi/faktatmp/utatmp/sivm_6_2005_p.htm
Pykälässä 16-16e käsitellään museoita ja kirjastoja.

Kirjastoala yritti saada lakiin muotoilun, joka olisi antanut mahdollisuuden tehdä hankalasti korvattavasta julkaisusta käyttökopion tekniikasta riippumatta. Tätä ei saatu läpi. Missään tapauksessa ei olisi ollut oikeutta tehdä "varakopiota" sellaisesta DVD-levystä, joka on ostettavissa. Kirjastojen toivoma pykälä - joka koskee vain tieteellisiä ja maakuntakirjastoja - koskee vain sellaisia nimekkeitä, joita ei ole mahdollista ostaa. Mitään yleistä varakappaleen teko-oikeutta ei ole ollut eikä sellaista tule. (Tietolähde: Heikki Poroila, Vantaan kaupunginkirjasto)
