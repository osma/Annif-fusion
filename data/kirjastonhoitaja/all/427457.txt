Kuinka kauan flunssa- ym pöpöt säilyvät kirjaston kirjoissa?!? Joudumme sairauden takia olemaan tarkkana.
Suurin osa infektioista tarttuu ihmisten välisissä kontakteissa. Riski altistua mikrobitartunnalle välillisesti on merkittävästi pienempi kuin saada tartunta suoraan tautia sairastavalta ihmiseltä. Kansanterveyslaitoksen tutkimusprofessori Pentti Huovisen mukaan lähes kaikki mikrobit menettävät tehoaan jouduttuaan "kuivalle maalle". Virukset selviävät elossa esimerkiksi rahoissa, kaiteissa tai kirjaston kirjoissa muutamasta tunnista pariin päivään.

Mikrobiologian yleislääkäri Risto Vuennon mukaan tautien leviämisestä lainakirjojen välityksellä ei ole tieteellistä näyttöä. Influenssa-aikaan ei tarvitse varoa lainaamista eikä kirjoja tarvitse jättää palauttamatta, jos kotona on ripulia tai flunssaa.

Sairaudet eivät leviä kirjojen välityksellä. Tutkimuksissa ei minkään tartunnan ole todettu leviävän lainakirjojen kautta - ei Suomessa eikä maailmalla.

Hygienia-asioissa kannattaa olla aina tarkkana - sekä terveenä että sairaana. Kirjaston kirjoja voi kuitenkin käyttää huoleti.

Lähteet:
Pentti Huovinen, Hyvät, pahat, näkymättömät : miten selvitä elämässä mikrobien kanssa. WSOY, 2003
Marjale von Schantz & Hilkka Matilainen, Tarttuuko se? : ehkäise, estä ja hoida. Kirjapaja, 2009
Sikainfluenssa voi tarttua rahoista, kaiteista ja kirjaston kirjoista. Turun Sanomat 6.8.2009
Sofi Oksasen Puhdistus oli likaisin teos - lue, mitä kaikkea kirjojen välistä löytyy. Moro 25.8.2011
Tampereen kaupunginkirjaston laitoskirjastojen hygieniaohjeet 2011
