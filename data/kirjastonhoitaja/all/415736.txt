Kun jompikumpi aviopuolisoista saa perinnöksi esim. talon omilta vanhemmiltaan, niin onko toisella aviopuolisolla omistusoikeutta ko. perintöön?
Puolisoiden omistussuhteet eivät avioliiton solmimisen johdosta muutu, vaan kumpikin puoliso omistaa edelleen yksin sen omaisuuden, jonka hän omisti ennen avioliiton solmimista. Samalla lailla omaisuus, jonka puoliso hankkii avioliiton aikana tai saa perintönä, lahjana taikka lotossa, on yksin hänen omaisuuttaan. Katso myös 
http://www.laki24.fi/pepe-puolisovaratelatus-avioliitoyhteinenomaisuus.html
Vuonna 1930 ja sen jälkeen solmituissa avioliitoissa omaisuus on erillistä, siis sen puolison, jonka nimissä se on. Yhteistä on vain se, mikä on molempien nimissä eli puolisoiden yhdessä hankkimaa.(Norri: Perintö ja testament-ti: käytännön käsikirja, 2007, s. 21)
Puolisolla on avio-oikeus toisen puolison omaisuuteen. Avio-oikeuden tarkoituksena on lieventää omaisuuden erillisyyden ehdottomuutta, koska avioliitto on puolisoiden yhteisyritys, jossa kummankin osapuolen asema on turvattava. Avio-oikeus toteutuu käytännössä puolisoiden omaisuuden osituksessa, jos avioliitto purkautuu, jol-loin puolisoiden avio-oikeuden alainen omaisuus tasataan. Avio-oikeus ei kuitenkaan ulotu kaikkeen toisen puo-lison omaisuuteen. Omaisuus, jonka puoliso on saanut lahjana tai testamenttina ja jonka luovuttaja on määrännyt, ettei toisella aviopuolisolla ole avio-oikeutta omaisuuteen, jää avio-oikeuden ulkopuolelle. Avio-oikeutta ei myöskään ole omaisuuteen, joka avioehtosopimuksessa on tehty avio-oikeudesta vapaaksi. (Kivelä & Nordell: Perehdy pykäliin, 2007, s.273-274). ) 
Avio-oikeudella ei ole kuitenkaan vaikutusta avioliiton aikaiseen omistusoikeuteen. Omaisuuden omistaa se, joka on sen saanut tai hankkinut. (Norri: Perintö ja testamentti: käytännön käsikirja, 2007, s. 28)
Kannattaa tutustua mainittuihin alan oppaisiin ja mahdollisia lisäkysymyksiä varten ottaa yhteyttä juristiin.
