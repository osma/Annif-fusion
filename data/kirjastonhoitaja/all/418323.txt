Lähes jokaisen vastauksen viite tai lisätiedot on suunnattu "Kysy kirjastonhoitajalta"-palvelussa nykyään Wikipediaan. Tarkistatteko, että tiedot näillä wikisivuilla on oikein? Wikipediahan ei käy virallisena lähteenä esimerkiksi esitelmien tai opinnäytetöiden teossa.
Kysy kirjastonhoitaja -palveluun tulevien kysymysten aihepiirit ja luonne vaihtelevat rajusti. Suuri osa kysymyksistä on suoria suhteellisen simppeleitä faktakysymyksiä, mutta lähes yhtä paljon on laaja-alaisia kysymyksiä, jotka vaativat pitempää tutkimustyötä. Pyrimme löytämään vastauksen käsillä olevista kirjallisista lähteistä tai verkosta. Merkitsemme vastauksiin aina tietolähteet, jotta kysyjä voisi itse palata niihin ja arvioida niiden luotettavuutta. Koko palvelun idea on ohjata kysyjä tiedon lähteille tarjoamalla mahdollisimman monipuolisesti erilaisia kirjallisia lähteitä ja linkkejä. Pyrimme myös arvioimaan lähteitä kriittisesti, mutta viime kädessä lähteiden sisältämän tiedon oikeellisuuden arviointi jää kysyjän vastuulle.

Suoriin, yksinkertaisiin kysymyksiin löytyy nykypäivänä nopeiten vastaus internetin, erityisesti wikipedian, kautta. Itse olen hyödyntänyt wikipediaa erityisesti etsintävaiheessa, jolloin aihepiiri on vielä tuntematon ja sopivat tiedonlähteet ovat vielä haussa. Erityisesti englanninkielinen wikipedia alkaa olla korvaamattoman arvokas lähde, sillä sieltä löytyy artikkeli lähes kaikista maailman asioista. Pyrimme vahvistamaan wikipediasta löytyvän tiedon mahdollisuuksien mukaan muista lähteistä.

Selasin testimielessä Kysy kirjastonhoitaja -palvelun arkistosta 20 luetuinta kysymys/vastaus-paria. Vain yksi vastaus sisälsi wikipedia-linkin ja sekin oli yksi linkki monien muiden joukossa. Viime vuosien aikana wikipedian osuus vastauksiemme lähteissä on toki kasvanut, mutta kyllä se on edelleen vain yksi hyvä lähde muiden joukossa. Itse asiassa Kysy kirjastonhoitajalta -palvelu ja ylipäänsä kirjaston palvelut pyrkivät olemaan monipuolinen ja moniarvoinen vaihtoehto ja lisäys googlen ja wikipedian tarjonnalle.
