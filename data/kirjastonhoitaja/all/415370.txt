Hei!

Opiskelen tällä hetkellä Helsingin yliopistossa yleistä kirjallisuustiedettä. Sivuaineinani opiskelen kotimaista kirjallisuutta ja suomen kieltä. Minua kuitenkin kiinnostaisi kyseisen tutkinnon lisäksi saada itselleni informaatikon ammattinimike. Haluaisin siis tiedustella, mikä olisi minulle paras/nopein kouluttautua siten, että voisin työskennellä myös kirjastoalalla. Voisitteko vastata tähän kysymykseen tai neuvoa, mistä voisin kysellä tarkempia tietoja? 

Kiitos jo vastauksestanne!
Informaatikoksi voi pätevöityä kahta tietä. TKK Dipoli kouluttaa informaatiosuunnittelijoita Espoon Otaniemessä. Aiemmin tutkinnon nimi oli informaatikon tutkinto. Koulutus on pääosin tarkoitettu jo työelämässä oleville, erilaisten tieto- ja viestintätuotteiden, -sisältöjen ja -palvelujen suunnittelusta, hallinnasta ja kehittämisestä vastaaville. Seuraava koulutus alkaa marraskuussa tänä vuonna. Lisätietoa täältä:
http://www.dipoli.tkk.fi/tietokoulutus/infosuunnittelu/index.html

Toinen reitti on hankkia kirjastoalan koulutus opiskelemalla yliopistossa tai ammattikorkeakoulussa. Opetusministeriön Kirjastoalan koulutus –sivustolla sanotaan, että ”työhönottaja päättää, mihin tehtäviin, mille tasolle, millä kelpoisuudella ja millä nimikkeellä henkilö otetaan työhön”. Koulutuksella pätevöidytään tiettyihin kirjasto- ja informaatioalan tehtäviin, ei suoraan esim. informaatikoksi. Lisätietoa koulutuksesta löytyy täältä:
http://www.minedu.fi/OPM/Kirjastot/kirjastoalan_koulutus/?lang=fi
Alan koulutus taulukoituna täältä:
http://www.minedu.fi/export/sites/default/OPM/Kirjastot/kirjastoalan_koulutus/liitteet/KOULUTUSTAULUKKO.doc
Kirjastot.fi-sivuille on kooste kirjastoalan koulutuksesta:
http://www.kirjastot.fi/fi-FI/kirjastoala/opiskelu/
