Hei,
sivustollanne on julkaistu kirjailijoiden elämäkertoja. Tutkin erään kirjailijan elämänvaiheita osana opiskelutyötä, ja haluaisin tietää, mistä tietonne elämäkertoihin on peräisin, ts. onko teillä joitain vinkkejä, mistä hänestä saisi lisää tietoa, esim. vanhempien nimet, joita en muista lähteistä ole löytänyt. Erityisesti tutkin Kyösti Teräksen elämää. Tässä linkki hänestä kertovalle sivulle: http://www.kirjasampo.fi/fi/kulsa/kauno%253ATeras_Kyosti#.WL-90YVOI2x
Kyösti Teräksestä eli Gustaf Adolf Anderssonista ei näytä olevan lähteissä kovin paljon tietoa. Kirjasammossa olevat tiedot kirjailijasta ovat peräisin Pohjois-Savon ja Pohjois-Pohjanmaan kirjailijatietokannoista, joiden tietoja ovat keränneet ja ylläpitäneet alueiden maakuntakirjastot. Teoksessa ”Suomen kirjailijat 1809-1916” (SKS, 1993) on tietoa hänen nimimerkeistään, teoksistaan ja muutamista elämänvaiheista. Vanhemmista kerrotaan teoksissa ”Kuopion lyseo : 90-wuotisjulkaisu : oppilasmatrikkeli 1872-1962” (Kuopion lyseon seniorit, 1962) ja ”Kuka kukin on 1909” (Kansa, 1908).

Laajempi elämänvaiheiden selvittely vaatisi ehkä arkistojen koluamista. Lehdet, joissa Teräs työskenteli, voisivat olla myös lähtökohtana hänen elämänsä tutkimiseen. Kansalliskirjaston digitoiduista aineistoista osoitteesta http://digi.kansalliskirjasto.fi/sanomalehti/search pääsee tutkimaan sanomalehtien sisältöjä. Esimerkiksi ”Turun Sanomissa” 18.9.1914 on ilmestynyt pieni kirjoitus Teräksen 60-vuotissyntymäpäivän kunniaksi.
