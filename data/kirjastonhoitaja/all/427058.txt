Hei! Tuli tällainen asia mieleen. Onko ihmisellä jokin haju- tai tuoksumuisti olemassa. Onko tutkittu tällaista asiaa. Tässä eräänä iltana jostain tuli jokin tuoksu nenääni ja heti tulvahti armeija-ajan kasarmit ja se aika mieleen ja olen varma, että se tuli siitä tuoksusta, sillä en ole asiaa ajatellut pitkiin..pitkiin aikoihin. Ja se armeija-ajan aistimus katosi, niinkuin tuoksukin. Olisko se jokin harha-aistimus.  Armeija-ajoistakin on jo kolmisenkymmentä vuotta. Enkä oikein osannut sitä tuoksua eritelläkään, mikä se oli, mutta ihmetytti hiukan. Osaatteko sanoa.
Kyllä on, ihminen voi muistaa tietyn hajun vuosikymmenien takaa, ja samalla voi palautua mieleen tilanne, johon haju tai tuoksu liittyi. Siitä oli varmaan sinunkin muistossasi kyse.

Tiedetään, että pienen vauvan äiti voi tunnistaa lapsensa hajun perusteella, ja lapsi taas äitinsä äidin rinnan tuoksun perusteella. 

Myöhemminkin hyvä tuoksu auttaa tunnistamaan syötävän ruoan ja pilaantuneen haju taas varoittaa syömästä. Eli hajumuisti auttaa jopa henkiinjäämisessä.

Nämä tiedot löytyvät Hely Tuorilan artikkelista Haju houkuttelee, varoittaa ja jää muistiin vuosikymmeniksi (Helsingin Sanomat 11.1.1996).

Hajumuistin kulttuurisidonnaisuudesta taas löytyy Jan Löfströmin artikkeli kirjasta Arjen säikeet - aikakuvia arkielämään, sivilisaatioon ja kansankulttuuriin (2000). Artikkeli on nimeltään Lapsuuden hajut, vanhempien tuoksut. Kirjan voi lainata Helmet-kirjastoista:

www.helmet.fi
