Heippa,

Minulla on kasa kirjoja (lähinnä viime vuosien Musta Taide-opuksia), joista joudun tilanpuutteen vuoksi luopumaan. En ole saanut niitä myytyä nettikirppiksellä, mutta en haluaisi roskiinkaan laittaa. Voisinko lahjoittaa niitä kirjastoon? (Mukaan voisin mahdollisesti laittaa muutaman dvd:n ja cd-levynkin...)
Useissa pääkaupunkiseudun kirjastossa on kirjakierrätyspiste, johon voit jättää kirjoja. Yleensä kirjastojen henkilökunta seuraa, onko kierrätyspisteeseen tullut jotain sellaista, mikä voidaan ottaa kirjaston kokoelmiin. Voit toki myös keskustella vaikka lähikirjastosi henkilökunnan kanssa, haluavatko he ensin käydä läpi lahjoittamasi kirjat ja ottaa niistä jotain kirjaston kokoelmiin. 

Helmet-palvelusivustolla pudotusvalikossa Kirjastot ja palvelut on lista kirjastoista, joissa on kirjakierrätyspiste. 

Lahjoitettuja DVD-levyjä ei voida ottaa kirjastojen kokoelmiin, sillä tekijänoikeudellisista syistä niitä ei voida laittaa lainattaviksi. Kierrätyshyllyyn DVD:t voi toki tuoda. CD-levyjen kohdalla tätä rajoitusta ei ole. Voit mainita niistä kirjaston henkilökunnalle ja kysyä, haluavatko he tarkistaa, olisiko levyissä jotain, mitä haluttaisiin kirjaston kokoelmiin.

http://www.helmet.fi/fi-FI
http://www.helmet.fi/fi-FI/Kirjastot_ja_palvelut
