Löytyykö mistään kirkkohistorioitsija Eusebioksen alkuperäisiä kirjoituksia? Millä kielellä ne on kirjoitettu? Kirjoittiko Eusebios Jeesuksen opetuslasten marttyyrikuolemista, vai kuka?
Kirkkohistorioitsija Eusebios Kesarealainen (kreik. Εὐσέβιος, n. 260/265–339/340) kirjoitti teoksensa kreikaksi. Nykyisin Eusebioksen ajan kreikkaa kutsutaan muinaiskreikaksi, tai tarkemmin ottaen koinee-kreikaksi, jota kirkkoisät käyttivät ja jolla myös kristittyjen Uusi testamentti on alun perin kirjoitettu. Eusebioksen tekstejä on saatavissa sekä alkuperäiskielellä että englanninkielisinä käännöksinä esimerkiksi Internet Archive -verkkokirjastosta:
https://archive.org/details/texts?and[]=%22Eusebius+of+Caesarea%22&sort;=-downloads&page;=2

Eusebioksen teoksista on suomennettu ainoastaan hänen tunnetuin teoksensa Kirkkohistoria (Ἐκκλησιαστικὴ ἱστορία), joka mitä todennäköisimmin valmistui 300-luvun alkupuolella. Eusebios käsittelee kirkkohistoriassaan kronologisesti kristillisen yhteisön kehitystä apostolien ajasta hänen omaan aikaansa saakka. Teos on julkaistu antiikintutkija Ivar August Heikelin (1861–1952) suomentamana nimellä Eusebiuksen kirkkohistoria (1937). Uusin painos on vuodelta 1997. Kirkkohistoria-teoksessa Eusebios käsittelee myös kristittyjä marttyyreja, joihin lukeutuu apostoleina toimineita Jeesuksen opetuslapsia.

Ivar August Helinin kirjoittama johdanto teoksessa Eusebiuksen kirkkohistoria (1937/1997) sisältää kattavan johdatuksen Eusebioksen elämään ja teoksiin.
