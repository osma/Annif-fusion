En keksi, miten ja millä hakusanoilla voin hakea tietoja. Olen kiinnostunut siitä, miten eri kaunokirjallisuuden kirjoittajat näkevät tulevaisuuden, eli tulevaisuuteen sijoittuneesta kaunokirjallisesta tuotannosta. Myös suht' helppolukuinen tuore asiakirjallisuus käy, ja sitä saisikin mielellään olla seassa.

Mm. radiosta kuulin suomalaisesta mieskirjailijasta, jolla on asiaan liittyen julkaistu novellikokoelma v. 2007 - näin vähäisin tiedoin en kyseistä kirjaa löytänyt.
Kaunokirjallisuutta vaikkapa aiheista tulevaisuus, ilmastonmuutokset, luonnonkatastrofit ja uhkakuvat voi hakea pääkaupunkiseudun yleisten kirjastojen yhteisestä Helmet -tietokannasta (www.helmet.fi) seuraavasti: Klikkaa ensin painikkeesta Tarkenna hakua. Kirjoita hakuruutuun hakusanoiksi esim. ilmastonmuutokset kaunokirjallisuus tai vaihtoehtoisesti: tieteiskirjallisuus ekokatastrofit jne. 

Aineiston voi rajata koskemaan vain suomenkielisiä kirjoja tekemällä kieli- ja aineistorajaukset hakuruudun alapuolella olevasta pudotusvalikosta (Kieli ja Aineisto).

Tulevaisuuden uhkakuvista ovat kirjoittaneet monien muiden lisäksi ainakin seuraavat kirjailijat:
- Isomäki, Risto: Sarasvatin hiekkaa ja Herääminen
- Lessing, Doris: Eloonjääneen muistelmat
- Ruusuvuori, Juha: Pyhän kalan kultti 
- Krohn, Leena: Pereat mundus
- Atwood, Margaret: Oryx ja Crake 

Tulevaisuuteen sijoittuvan teoksen ovat julkaisseet vuonna 2007 ainakin Juha-Pekka Koskinen. (Kirjailija, joka ei koskaan julkaissut mitään) ja Mikko Häyrynen (Kertomus Suomenmaan metsistä 2015) ja Seppo Heikkinen (Myyty maa).  Ensiksi mainittu on novellikokoelma.

Uudempaa tietokirjallisuutta ilmastonmuutoksista ja ekokatastrofeista (kysymyksessä mainittujen lisäksi) löytyy Helmet -tietokannasta seuraavasti:
- Telkänranta, Helena:  Elävä planeetta : ratkaisuja maailman ympäristöongelmiin, Edita, 2006
- Lovelock, James: Gaian kosto : miksi Maa-planeetta taistelee vastaan - ja miten voimme vielä pelastaa ihmiskunnan, Green Spot, 2006
- Wilson, Edward O.: Elämän tulevaisuus, Terra cognita, 2002
- Isomäki, Risto: Luvassa lämpenevää: ilmastonmuutos ja sen seuraukset, Suomen luonnonsuojeluliitto, 1996
- Kakkuri, Juhani: Tulevaisuuden uhkakuvat, WSOY, 2003
