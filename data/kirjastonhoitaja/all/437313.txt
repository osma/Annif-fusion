Alankomaissa on tehty tutkimus jossa on mitattu kuinka pitkä matka alankomaalaisella on keskimäärin kirjastoon omasta kotoaan. 

http://www.cbs.nl/nl-NL/menu/themas/vrije-tijd-cultuur/publicaties/artikelen/archief/2015/langer-onderweg-naar-de-bibliotheek.htm

(Linkin kieli on hollanti)

Minua kiinnostaisi tietää onko vastaavanlaista tutkimusta tehty Suomessa, etenkin kun meillä on niin mahtava kirjastokulttuuri.
Hei, saimme Suomen kirjastoseuralta seuraavanlaisen viestin: meillä ei ole tiedossa, että vastaavaa tutkimusta olisi tehty Suomessa. Kirjastojen laatusuosituksiin (Yleisten kirjastojen laatusuositus, OKM:n julkaisuja 2010:20) sisältyy Palvelujen saatavuudesta suositus, että suurimmalla osalla kunnan asukkaista on matkaa kirjastoon alle 2 kilometriä tai kirjastoon on hyvät liikenneyhteydet ja matkustusaika on kohtuullinen (alla puoli tuntia). Kävelymatka on lapsille kohtuullinen ja turvallinen. Kirjastoautossa asioivilla on matkaa auton pysäkille alle kilometri.

Vuoden 2007 peruspalveluarvioinnin mukaan yli puolessa maamme kunnista väestöstä alle puolet asuu alle 2 km suositusmatkan päässä kirjastosta. Tuon jälkeen ei peruspalveluarviointia tältä osin ole tehty, tieto on jo vähän vanha ja tilanne muuttunut. Kirjastoverkko on supistunut vuodesta 2007. Peruspalveluselvityksiä tekevät Aluehallintovirastot.

Lisäksi tällä hetkellä rakennettaan uusia tapoja kartoittaa kirjastojen sijainnin ja vaikuttavuuden yhteyttä. Jaani Lahtinen tästä projektista lähetti seuraavanlaisen viestin: 

Kirjastojen asiointimatkoja on Suomessa tutkittu pääkaupunkiseudulla, Varsinais-Suomessa sekä Kanta-Hämeessä. Asiointimatkojen pituuden tiedetään vaihtelevan merkittävästi aluerakenteen mukaan mutta myös väestön ikärakenteen mukaan. Kyky ja halu liikkua palveluiden perässä vaihtelee ihmisten elämänvaiheiden mukaan.

Asiointimatkojen lisäksi erityisesti pääkaupunkiseudulla on tutkittu sitä, miten hyvin kirjastopalvelut ovat väestön saavutettavissa. Tieverkkoa pitkin laskien kaikki pääkaupunkiseudun asukkaat asuvat enintään 18,3km päässä lähimmästä kirjastosta. Kuitenkin puolet pääkaupunkiseudun asukkaista asuvat alle 1,4km päässä lähimmästä kirjastosta ja 90 % alueen väestöstä elää alle 2,9 km etäisyydellä lähimmästä kirjastosta.
 
Palvelusaavutettavuus luonnollisesti vaihtelee aluerakenteen mukaan eri puolilla Suomea. Jo pääkaupunkiseudun sisällä on suuri hajonta palvelusaavutettavuudessa kaupunkien välillä. Helsingin tiheä kaupunkirakenne ja myös tiheä palveluverkosto saavat aikaan sen, että 90% kaupungin asukkaista elää2,26km säteellä lähimmästä kirjastosta. Espoossa ja Vantaalla sama väestö tavoitetaan 3,4km ja 3,7km säteillä. Kauniaisissa tilanne on lähempänä Helsinkiä ollen 2,3km. 
Matka-ajassa mitaten pääkaupunkiseudun väestö elää kokonaisuudessaan alle 17minuutin ajomatkan säteellä lähimmästä kirjastosta, jälleen kuitenkin 90% asukkaista löytää lähimmän kirjaston alle 4minuutin ajomatkan päästä kotoaan. Ajoaika on laskettu tieverkon nopeusrajoitusten perusteella joten se ei huomioi ruuhka-aikojen tuomaa viivettä. 

Helsingin yliopiston maantieteen laitoksella tehdään myös akateemista tutkimusta kirjastopalveluiden saavutettavuudesta pk-seudulla ja sen erityispiirteenä on julkisen liikenteen tietojen käyttäminen yhdessä ympäristörasitelaskelmien kanssa. 

Kirjastoverkoston kehittämisessä saavutettavuuslaskelmat ovat myös koko ajan nousemassa keskeisempään rooliin ja niiden tuottamiseksi automaattisesti koko maan verkostosta tehdään työtä.
