Karhuja kaadetaan (ei tapeta) suuren kunnioituksen vuoksi. Miksi hiviä kaadetaan? Ja kaadetaanko muita eläimiä?
Kaataa-verbiä käytetään yleisesti puhuttaessa isohkojen riistaeläinten surmaamisesta. Vastaavia ilmauksia ovat esimerkiksi ruotsin nedlägga ja saksan erlegen.

Kaatamisessa voi olla kyse yksinkertaisesti kiertoilmauksesta: halutaan välttää tappamisesta puhumista. Toisaalta kaatamisesta puhumisella onnistutaan luomaan mielikuva metsästyksestä ikään kuin tasaväkisenä kamppailuna, kaksintaisteluna, jossa viime kädessä on kyse jostakin aivan muusta kuin eläimen hengen riistämisestä. Varsinkin karhunkaato on nähty suurena sankaritekona ja karhunkaatajat sankareina.

" -- kansa piti metsästäjiä ihailtavan rohkeuden ja taituruuden henkilöityminä. Erityisesti karhunkaatajat nostettiin kerrassaan arvaamattomaan maineeseen, koska Euroopan suurimman petonisäkkään surmaamisen katsottiin vaativan mahtavaa kuntoa ja huippuunsa trimmattua taituruutta." (Lehtonen, s. 24)

Kirjallisuutta:
Heikki Lehikoinen, Tuo hiisi hirviäsi : metsästyksen kulttuurihistoria Suomessa. Teos, 2007
Leo Lehtonen, Suomalainen metsästysgangsterismi. WSOY, 1982
Jere Malinen & Veli-Matti Väänänen (toim.), Suomalainen metsästys. Metsäkustannus, 2006
Metsästyssanakirja : suomi-ruotsi-englanti-saksa. Otava, 1993
Nykysuomen sanakirja. Toinen osa, J-K. WSOY, 2002
