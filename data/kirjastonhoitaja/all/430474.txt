Olisiko teillä kirjavinkkejä 14-vuotiaalle maahanmuuttajalle, joka opettelee suomenkieltä. Pitäisi olla "helppolukuinen", mutta ei liian lapsellinen. Nyt ovat lukeneet jotain Kirjava kukko sarjan kirjaa (en valitettavasti muista mitä). Kirjan ei siis tarvitse olla tuosta helppolukuisten kirjojen hyllystä. Tätä on kysytty meiltä ennenkin ja aina yhtä vaikea löytää sopivaa. Nyt ajattelin tehdä valmiin listan, mutta olisiko jollain jotain valmiita vinkkejä avuksi.
Nuorille suunnattuja selkokirjoja on harmillisen vähän, mutta tässä muutama, jotka saattaisivat kiinnostaa 14-vuotiasta.

Määttä, Kaija: Jori ja jännittävät tähtikuviot
Yläkoululaisista kertova jännitystarina. Jori haaveilee poliisin ammatista ja alkaa selvittää, kuka on varastanut opettajan lompakon. Jori epäilee luokkakaveriaan, jonka kengänjäljet löytyvät koulun ikkunan alta. Myöhemmin Jori joutuu vaaralliseen tilanteeseen jäljittäessään mahdollista varasta erään narkomaanin asuntoon. Kustannus Mäkelä, 2009. ISBN  978-951-882-959-4

Mäki, Harri István: Rikkaat Ritarit.
Hevidiggarit Kiisseli ja Johannes päättävät koulunsa ja lähtevät Joensuuhun festareille. Seikkailua, päiväkirjablogeja ja ruokaohjeita.
Opike, 2011. ISBN 978-951-580-509-6

Mäki, Harri István: Rikkaat Ritarit ja zombiprinsessa.
Kiisseli ja Johannes matkustavat Brasilian sademetsään vapauttamaan salametsästäjien vangitsemia zombeja.
Opike, 2012. ISBN 978-951-580-538-6

Levola: Tahdon. 
Kari Levolan kertomus teini-ikäisen pojan ihastumisesta itseään pari vuotta vanhempaan tyttöön. Selkomukautus Jaana Levola. Pieni Karhu, 2011. ISBN 978-952-5321-77-7 

Bergman, Ritva: Pieni Merenneito.
Nuorista aikuisista kertova rakkaustarina, jossa Kööpenhaminassa kesätyössä oleva suomalaispoika ihastuu suomalaiseen turistityttöön. Jatkuuko suhde kotimaassa? Ilias, 2008. ISBN 978-952-5679-26-7

Sainio, Ari: Ratsutyttö ja rakkaus. Selkoversio Marvi Jalon hevostyttökirjasta. Opike-sarja. Kehitysvammaliitto, 2005. ISBN 951-580-396-9

Kiuttu, Petri: Selkeää Suomi-rockia
Tietokirja suomalaisesta rockmusiikista.
Opike, 2010. ISBN 978-951-580-485-3


Lisää selkokirjoja löytyy mainitun Opikkeen sivuilta www.opike.fi. Myös kustantamo Pieni Karhu julkaisee silloin tällöin selkokirjoja.

http://www.opike.fi
#link::e09e8db9-1b8c-47a7-a59c-1c7709ef56af::http://www.pienikarhu.fi::linkend#
