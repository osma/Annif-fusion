Kotonamme on suhteellisen vaatimaton talvinen maalaus Viipurin pyöreästä tornista (?) vuodelta 1942, jonka on signeerannut E. Suomela. 
Jostain nettikeskustelusta löysin maininnan, että kyseinen henkilö (taidemaalari ?) olisi maalannut sota-aikana maisemamaalauksia ja hänen yksi työnsä olisi Sotamuseon kokoelmissa.
Kuka oli E. Suomela, koska hän eli ja oliko hänellä taiteellista koulutusta? Itse en ole onnistunut löytämään netistä mitään tietoa.
Valitettavasti käytettävissä olevista lähteistä ei ole löytynyt tarkempaa tietoa taiteilija E. Suomelasta. Helsingin kaupunginkirjaston kokoelmissa olevissa taiteilijamatrikkeleissa ei ole mainittu E. Suomelaa muuten, kuin että on viitattu Matti Vuolanteen teokseen Suomalaisen kuvaamataiteen lähdehakemisto vuodelta 1980. Siinä taas E.Suomelan kohdalla on  merkintä Sotamus., eli siis ilmeisesti viittaus taiteilijan teoksiin Sotamuseon kokoelmissa. Kannattaa ottaa yhteyttä Sotamuseoon, ehkäpä heillä on enemmän tietoa taiteilijasta. Museon yhteystiedot sivulla http://www.museot.fi/museohaku/index.php?museo_id=21125
 (www.museot.fi >Museohaku > Museot aakkosittain > Sotamuseo)
