Haluaisin tutustua Euroopan historiaan. Mikä olisi hyvä teos?
Euroopan maiden historiaa käsitellään suomeksi laajimmin useissa ilmestyneissä maailmanhistorian moniosaisissa yleisesityksissä. Yleensä aineisto niissä esitellään aikakausien ja maitten mukaan (esim. "Ranska Ludvig XIV:n aikana 1643-1715"). Viime vuosikymmeninä näissä teoksissa ovat Euroopan ulkopuoliset alueet saaneet entistä suuremman osan ja niitä on pyritty käsittelemään niiden omista edellytyksistä käsin, aikaisemmin enemmänkin Euroopan historian jatkona ja eurooppalaisten keskinäisen valtataistelun yhtenä kenttänä.

Joitakin Euroopan historioitakin on ilmestynyt, esim.

Euroopan tarina sanoin ja kuvin / toim. Eino E. Suolahti. - WSOY, 1960
(ranskalainen alkuteos)

Euroopan historia / päätoim. Seppo Zetterberg. - WSOY, 1993
(suomalaisten kirjoittama)
 
Euroopan kulttuurihistoria 1-4 / Hartvig Frisch. - WSOY, 1962-1963
(tanskalainen alkuteos)

Euroopan historia : herääminen 1300-1600 / Knut Alnæs. - Otava, 2004
(norjalainen alkuteos)

Euroopan historia : kiihkon aika 1600-1800 / Knut Alnæs. - Otava, 2005

Euroopan historia : ihanteiden nousu 1800-1900 / Knut Alnæs. - Otava, 2006

Euroopan historia : pimeyden aika 1900-1945 / Knut Alnæs. - Otava, 2007

Yhden maan historian yleisesityksiä on myös suomen kielellä. Niitä en tässä lähde luettelemaan, niitä voi etsiä esim. Helmet-kirjastojen sivulta http://www.helmet.fi/ käyttämällä asiasanoina maan nimeä ja 'historia'. Lyhyitä eri maiden historioita voi myös lukea tietosanakirjoista (myös wikipediasta) ja kirjoista

Historian ABC : kaikkien aikojen valtiot 1-6 / Risto Kari. - Tammi, 2000-2002
(aakkosellinen jaottelu)

Kansakuntien vaiheet 1-5 / suomeksi toimitti Eino E. Suolahti ym. - WSOY, 1950-1953

Monet matkaoppaat ja -kertomukset sisältävät historiallisia ja kulttuurihistoriallisia katsauksia käsittelemistään maista.
