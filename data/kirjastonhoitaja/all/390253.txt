Tietoa sian historiasta?
Matti Huurre kertoo kirjassaan Kivikauden Suomi (Otava 2001) sivulla 192 seuraavasti: "--- Suomenlahden eteläpuolella, josta vasarakirveskansa tänne tuli, pidettiin jo nautakarjaa, lampaita, vuohia ja sikoja. Eläinten kuljetus meren yli on tuskin ollut ongelma, sillä veneet, joilla ihmiset pystyivät ylittämään meren, olivat varmasti riittävän kookkaita ainakin pienkarjaa ja vasikoita varten." Näin ollen voidaan olettaa, että sika on tunnettu Suomessa jo kivikaudella. Varmoja luulöytöjä on ainakin rautakaudelta (Huurre, Matti: 9000 vuotta Suomen esihistoriaa, s. 188).

Siasta ja sian historiasta löytyi pari erittäin hyvää kuvakirjaa, joista voi olla apua: 
- Kotieläinten villi elämä (Stefan Casta - Staffan Ullström, Tammi 1998);
- Svin är inte bara svin (John G. Larsson, LTs Förlag 1982).
Muita lähteitä: 
- Kotieläinjalostus (toim. Jarmo Juga et al.). Suomen kotieläinjalostusosuuskunta 1999; 
- Ganander, Christfrid: Eläinden tauti-kirja--josa hewoisten, lehmäin, lammasten ja muun pienen karjan ja rahwaan irujamen ja itikkain taudit ja parannuxet, lääkityxet ja koti-huusauxet löytään. Lääketieteellinen oppimateriaalikustantamo 1982 (näköispainos vuodelta 1829).

Mainittuja kirjoja on saatavilla mm. Helsingin kaupunginkirjastosta. Jos niitä ei ole omassa kirjastossasi, voit pyytää niitä kaukolainaksi. Voit tarkistaa niiden saatavuuden aineistotietokanta Plussasta http://www.libplussa.fi . Laita asiasanakenttään hakusanaksi esim. "sika" tai "kotieläimet" tai "sika historia" tai "kotieläimet historia". Pelkästään sikoja käsitteleviä tietokirjoja on hyvin vähän, joten voit saada tulosjoukkoon myös sika-aiheisia satukirjoja ja sarjakuvia. 

Artikkelitietokanta Aleksia voi käyttää monissa Suomen kirjastoissa. Aleksin mukaan Eläinmaailma-lehdessä 7/1999 on Aura Koiviston lehtiartikkeli maatiaissian ja sianhoidon historiasta. Kannattaa myös tutustua kirjastoissa olevien tietosanakirjasarjojen sikoja ja kotieläimiä käsitteleviin artikkeleihin. Esimerkiksi Otavan Suuressa Ensyklopediassa on kattava artikkeli sikaeläimistä, sioista ja sianhoidosta.
