Miksi kirjastot eivät halua ottaa lahjoituksena vastaan kirjakerhon kirjoja, vaikka ne olisivat priimakunnossa ja kansipaperein varustettuja? Esimerkiksi Suuren suomalaisen kirjakerhon kuukaudenkirjoja. Vaikka kirjaston oma kappale olisi poistokuntoinen ja tilalle tarvittaisiin uusi.
Suuri suomalainen kirjakerho ei näyttäisi julkaisseen kirjoista enää omia painoksia vuoden 2004 jälkeen. Yleisellä tasolla tuollaisilla vanhemmilla kirjoilla ei ole välttämättä enää kovin paljon kysyntää kirjastossa. Siksi kirjoja ei ehkä oteta vastaan lahjoituksina. Hyllytila on rajallista, ja siksi ei ole mahdollista pitää paljonkaan sellaisia kirjoja, joita kukaan ei pitkiin aikoihin lainaa.

On vaikea ottaa tarkemmin kantaa juuri tähän tapaukseen, koska en tiedä, mistä kirjastosta on kyse. Voi toki olla, että kirjastossa ajatellaan, että huonossa kunnossa oleva kirja kohta poistetaan, ja jos sillä on ollut vähän kysyntää, ei kannata ottaa tilalle uutta kappaletta, joka jouduttaisiin muovittamaan ja muuten käsittelemään lainauskuntoon ja joka ehkä seisoisi vain hyllyssä.

Suurimpien kirjastojen varastoihin saattaa mahtua marginaalisempaa ja vähemmän lainattua aineistoakin. Esimerkiksi Pasilan kirjastossa Helsingissä sijaitseva Helmet-kirjavarasto on ottanut vastaan lahjoituksina kirjakerhojen kirjoja ja muuta vanhempaa aineistoa, jos kirja puuttuu kokoelmasta tai kokoelmassa oleva kirja on huonokuntoinen, mutta tarjotuista kirjoista suhteellisen harvat täyttävät niitä kriteerejä. Helmet-kirjavarastoa pienemmillä kirjastojen varastoilla ei ole varmasti edes senkään vertaa mahdollisuuksia ottaa vastaan heikosti lainaan menevää aineistoa.
