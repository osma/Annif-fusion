Millä perusteilla ihminen EI SAA kirjastokorttia? Rikollinen? Köyhä?
Sotkenut kirjoja ja jäänyt kiinni? Peruutetaanko kortti? Entäs jos on joskus ollut kortti ja ei ole lainannut meneekö vanhaksi...vaikka ennen tietokone aikaa? Maksaako kirjastokortti? Ulkomaalainen?
Yleiset kirjastot ovat julkista ja pääosin ilmaista palvelua, joka on suunnattu kaikille kansalaisille.

Käytännössä kuka tahansa, suomalainen tai ulkomaalainen, voi saada ilmaisen kirjastokortin - pääkaupunkiseudulla mistä tahansa HelMet-alueen kirjastosta tai kirjastoautosta. Edes lukutaitoa ei kysytä, rikosrekisteristä puhumattakaan. Vaatimuksina on vain kuvallisen henkilötodistuksen esittäminen ja se että asiakkaalla täytyy olla osoite Suomessa. 

Kadonneen kortin tilalle voi saada myös heti uuden, mutta tällöin uusi kortti maksullinen. Jos kadonneella vanhalla kortilla on selvittämättömiä myöhästymismaksuja tms, asiakkaan täytyy ensin selvittää ne ennen uuden kortin myöntämistä.

Vanhat kirjastokortit vanhenevat aikanaan, mutta uuden kirjastokortin saa heti kirjastossa asioidessaan ja esittäessään kuvallisen henkilökortin. Ennen kirjastojen tietokoneaikaa (esim. 1980-luvulla) myönnetyt kirjastokortit ovat varmasti jo vanhentuneita.

Kirjaston aineiston lainausoikeuden voi menettää: 
• jos asiakas ei ole palauttanut lainaamaasi aineistoa ja 28 vuorokautta on kulunut laina-ajan päättymisestä 
• jos asiakas on kadottanut tai vahingoittanut kirjaston aineistoa
• jos asiakkaalle on kertynyt maksuja viisi euroa tai enemmän 
Lainausoikeus palautuu, kun asiakas on selvittänyt ao. ongelmat ja maksut kirjaston kanssa. Jos asiakkaalla on maksamattomia maksuja viisi euroa tai enemmän, hänen täytyy maksaa niistä pois ainakin sen verran, että summa putoaa alle viiden euron, jotta lainausoikeus automaattisesti palautuu.

Kirjaston käyttöoikeuden menetyksellä tarkoitetaan määräaikaista kieltoa kirjaston käyttöön niissä tapauksissa, kun asiakas kiellosta huolimatta käyttäytyy häiritsevästi henkilökuntaa tai toista asiakasta kohtaan. Käyttöoikeuden menetys voi olla vuorokaudesta kolmeen kuukautta. Käyttöoikeuskiellon määrää joko kirjaston johtaja tai hänen valtuuttamansa kirjaston henkilökuntaan kuuluva.

Ennen käyttökiellon antamista osapuolille varataan tilaisuus tulla kuulluksi. Kielto annetaan suullisesti vähäisissä tapauksissa ja muuten kirjallisesti. Kiellosta tulee merkintä kirjaston asiakasrekisteriin ja merkintä poistetaan, kun käyttöoikeus palautuu määräajan kuluttua.

HelMet-kirjastojen käyttösäännöt ovat luettavisssa Internetissä esim. sivulla: http://www.espoo.fi/default.asp?path=1;28;11866;17273;17301
