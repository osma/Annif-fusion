Olen joskus muutama vuosi sitten koulussa musiikin tunnilla kuunnellut levyä, jossa oli erikokoisilla menetelmillä tuotettua musiikkia. Esim. flyygelin kielten päälle oltiin aseteltu esineitä ja sitten soitettu jokin kappale. Mikäköhän levyn nimi voisi olla?

Moderni avantgarde taidemusiikki sisältää runsaasti perinteisistä menetelmistä poikkeavilla keinoilla tuotettua musiikkia. Uudenlaisten äänien ja sointivärien tuottamiseen on käytetty instrumenttien soittotapojen laajentamisen lisäksi mm. tietokoneita, live-elektroniikkaa, kattiloita, risuja jne. Tähän liittyy myös kysyjän mainitsema ”preparoitu” piano. Pianon kielien päälle on aseteltu mm. ketjuja, laseja ja muovinpalasia.

Eräs keskeisimmistä ja rohkeimmista ilmaisukeinojen uudistajista on säveltäjä John Cage (1912-1992). Uskonkin, että koulun musiikkitunnilla on soitettu hänen teoksiaan. Kirjastoissa on aiheesta runsaasti materiaalia mm. CD-levy ”John Cage: Sonatas and Interludes for prepared piano.” Muita keskeisiä uusia sointivärejä luovia säveltäjiä ovat mm. Karlheinz Stockhausen, suomessa Kaija Saariaho ja Hermann Rechberger – vain muutaman nimen mainitakseni.

Erinomaista kirjallisuutta ovat esimerkiksi ”Klang – uusin musiikki” sekä Paul
Griffiths:n ”Musica nova – modernin musiikin historia.” Molemmat löytyvät pääkaupunkiseudun kirjaston kokoelmista. Aineiston voi paikallistaa yhteisestä tietokannasta osoitteessa http://www.libplussa.fi .

