Erään lähteen mukaan Venäjän armeijasta oli omin luvin poistunut helmikiin 1917 vallankumouksen mennessä miljoonaa sotilasta. Pitääköhän tieto paikkanssa ja kuinka paljon sotilaita jätti rintaman helmikuun vallankumouksen jälkeen?  Mikä oli mobilisoitujen sotilaiden määrä Venäjän armeijassa ensimmäisen maailmansodan aikana.?
Liikekannallepanosuunnitelman mukaan Venäjältä sotaan lähtivät aktiivipalveluksessa olevat vuosien 1911, -12 ja -13 ikäluokkien 1 500 000 varusmiestä sekä I luokan reservi eli vuosien 1904-10 ikäluokista 2 800 000 miestä, eli yhteensä 4,3 miljoonaa sotilasta. Kaikkiaan sotavuosina väkeen vietiin 14 miljoonaa miestä. Menetykset nousivat yhdeksään miljoonaan: kaatuneita oli kaksi miljoonaa, haavoittuneita neljä miljoonaa (joista puolet toipui takaisin riviin), karkureita ja sairastuneita miljoona, sotavankeja neljä miljoonaa.

Venäläisillä ei vuodenvaihteen 1916-17 tienoilla ollut paljonkaan sotaintoa jäljellä. Helmikuun vallankumouksen tärkein merkitys sodankäynnin kannalta oli, että kuri armeijassa romahti ja sotilaat alkoivat karkailla kotiseuduilleen jakamaan omavaltaisesti kartanoiden maita. Pääosin rintamajoukot kuitenkin pysyivät asemissaan. Pahin hajaannus vallitsi pohjoisrintamalla, ryhdikkäin oli lounaisrintama, ja läntinen rintama lupasi pitää asemat, "mutta hyökkäämään emme lähde". Sotilaat olivat väsyneitä sotaan, mutta he eivät kuitenkaan tahtoneet omalle maalleen vahinkoa, joten asemissa pysyttiin - kurittominakin: poteroita ei pidetty kunnossa, käskyjä ei toteltu ja vihollismiehistön kanssa veljeiltiin, soiteltiin haitaria ja ryypiskeltiin. Eriteltyjä lukuja rintamakarkurien määrästä sodan tässä vaiheessa en onnistunut käyttämistäni lähteistä löytämään.

Lähteet:
Pertti Luntinen, Sota Venäjällä - Venäjä sodassa. SKS, 2015
Timo Vihavainen & Kari Ketola, Suuri ja mahtava : Venäjän historiaa suomalaisille. Minerva, 2015
David Longley, The Longman companion to imperial Russia, 1689-1917. Longman, 2000
Venäjän historia. Otava, 2004
