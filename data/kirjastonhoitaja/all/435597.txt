Miksi pääskyset aloittavat syysmuuton jo heinä-elokuun vaihteessa?
Lintujen syysmuutto käynnistyy jo toukokuun lopulla. Monet lajit lähtevät heti pesinnän päätettyään. Tärkein syysmuuton käynnistymisen ajankohtaan vaikuttava yksittäinen tekijä on kuitenkin ravintotilanne. Hyönteissyöjälinnut, joihin pääskytkin kuuluvat, valmistautuvat hyvissä ajoin syksyn lähestymiseen - ilmojen kylmenemiseen ja lentävien hyönteisten määrän vähentymiseen.

Haara- ja räystäspääskyn muutto alkaa kesä-heinäkuun vaihteessa ja jatkuu rauhallisena elokuun alkuun saakka, jolloin muutto kiihtyy. Törmäpääsky viipyy viikon tai pari pitempään. Kaikkien kolmen maassamme pesivän pääskylajin päämuutto ajoittuu elokuun loppupuolelle ja elo-syyskuun vaihteeseen.

Kirjallisuutta:
Valter Keltikangas, Muuttolinnun tie. WSOY, 1987
Markku Mikkola & Jan Södersved, Kuu kiurusta kesään. Kirjayhtymä, 1990
Muuttolinnut. Kirjayhtymä, 1979
Jari Päärni, Lintujen syysmuuttoa pääkaupunkiseudulla. Laaksonen, 2010
Suomen muuttolinnut. WSOY, 2006
