Miten syntyy kirjaston budjetti? Mistä rahat ja millä perusteella budjetin suuruus päätetään? Kuka päättää?

Helsingin kaupunginkirjaston budjetti syntyy monen vaiheen kautta. Kirjasto aloittaa jo talvella seuraavan vuoden talousarvioehdotuksen laadinnan. Ehdotus laaditaan osittain aikaisempien vuosien pohjalta, mutta huomioon otetaan mm. uusien kirjastojen rakentamistarpeet, lisähenkilökunnan tarve jne. Kirjasto- ja kulttuurilautakunta käsittelee ehdotuksen keväällä ja tekee omat lisäyksensä tai poistonsa.

Kirjastolautakunnan jälkeen ehdotus siirtyy kaupunginkanslian käsittelyyn. Kaupunginkanslia ottaa huomioon toisaalta kaupungin kaikkien virastojen tarpeet ja toiveet että toisaalta sen, paljonko kaupungin ennakoidaan saavan vero- ja muita tuloja. Kirjaston ehdotus käsitellään osana koko kaupungin budjettia. Lautakunnan tekemää ehdotusta karsitaan tavallisesti jonkin verran.

Kaupunginhallitus käsittelee kaupungin budjetin--ja siihen sisältyvän kirjaston osuuden--ja tekee sitten ehdotuksen kaupunginvaltuustolle. Lopullisesti talousarvio hyväksytään vaaleilla valitussa kaupunginvaltuustossa marraskuun paikkeilla.

Rahat kirjaston toimintaan tulevat siis pääosin verovaroista. Kaupungit ja kunnat saavat toimintaansa rahaa kunnallisverotuksen kautta, erilaisista maksuista (myös kirjaston myöhästymismaksuista) sekä valtiolta.

Helsingin kaupunginkirjaston talousarvio vuodelle 2000 on noin 145 milj. mk. Se on noin 265 mk asukasta kohti, mikä on melko lähellä koko Suomen keskiarvoa. Vastaavasti helsinkiläiset kävivät viime vuonna kirjastossa keskimäärin 13 kertaa, lainasivat keskimäärin 16 teosta ja kävivät kirjaston Internet-sivuilla keskimäärin 17 kertaa.

Lisätietoja Helsingin kaupungin päätöksenteosta löydät osoitteesta http://www.hel.fi/ 
Kirjastojen taloudesta löytyy tietoja osoitteista http://www.minedu.fi/kupo/kirjas.htm ja http://www.kirjakaapeli.lib.hel.fi/opm-kupo/kirjastotilastot1999/ sekä Kirjastolehden numerosta 3/2000.

Lyhyesti: kirjasto itse ehdottaa talousarvionsa, mutta kaupunginvaltuusto päättää siitä.  
