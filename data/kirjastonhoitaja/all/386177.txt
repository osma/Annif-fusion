Haluaisin tietoa siitä kuinka paljon nuoret (lähinnä lukioikäiset)harrastavat kirjoittamista vapaa-ajalla.

Aiheestasi näyttää valitettavasti löytyvän hyvin niukalti aineistoa, etenkin uutta tietoa. Tilastokeskus on tehnyt vuosina 1981 ja 1991 laajan haastattelututkimuksen, jossa on selvitetty vapaa-ajan toiminnoista mm. luovaa toimintaa ja sen osana kirjoittamista. Tutkimuksen tuloksia on raportoitu Tilastokeskuksen Kulttuuri ja viestintä -sarjassa (1993:2, 1993:3). Lisäksi julkaisussa Roth, Sari: Varhaisen taidekasvatuksen yhteydet nuoruusiän kulttuuriharrastuksiin : tutkimusraportti (1995) on asiaa käsitelty lyhyesti.

Hauilla tietokannoista (Kati, Aleksi, Arto, Fennica, Linda) löytyy viitteitä yhdistämällä asiasanoja 'nuoret' ja 'kirjoittaminen'/'harrastukset'/'vapaa-aika'/'ajankäyttö'. Niistä ei ensisilmäykselle näyttänyt löytyvän täsmällisesti aiheeseesi liittyvää, mutta sinun kannattaisi kuitenkin niitä selata. Em. tietokannat ovat useissa kirjastoissa asiakaskäytössä, ehkä myös oppilaitoksessasi.

Tilastokeskuksesta (http://www.tilastokeskus.fi/tk/asiakaspalvelu.html ) voisi tiedustella, onko tulossa samantyyppistä tutkimusta kuin -81 ja -91 tehty. Lisäksi on yhteisöjä, jotka tukevat nuorten kirjoittamisharrastusta ja järjestävät esim. kirjoituskilpailuja nuorille. Niillä ehkä on tuntumaa siihen, paljonko nuoret kirjoittamista vapaa-ajalla harrastavat. Tällaisia yhteisöjä ovat esim.  Lukukeskus ry  (http://www.kaapeli.fi/~luku/ )  ja Päätalo-instituutti (http://www.taivalkoski.fi/paatalo-instituutti/ ).
