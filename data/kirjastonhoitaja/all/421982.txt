Minkälainen mahtaa olla ruisperunapuuron valmistusohje? Ruokaa on tarjottu ainakin Karjalassa ja Eteläpohjanmaalla, mutta valmistusohje on jäänyt unholaan.
Perunapuuroon (potaattihuttu, pottupuuro) käytettiin vanhaan aikaan karkeita ohraisia puurojauhoja, mutta myöhemmin on ruvettu käyttämään ruisjauhoja tai ohra- ja ruisjauhojen sekoitusta. Tästä eri puolilla Suomea tunnetusta ruokalajista löytyy useita ohjeita, jotka pikku vivahde-eroja lukuunottamatta ovat pääpiirteissään melko samantapaisia keskenään. Alla pari esimerkkiä, ensimmäinen Kainuusta, toinen Savosta:


POTTUPUURO

"Kuoritut perunat keitettiin kypsiksi. Keitinvesi otettiin talteen ja perunat survottiin. Survokseen lisättiin keitinliemi ja suola. Seos sai kiehua, ja siihen lisättiin jauhot voimakkaasti vatkaten."

(Götha Rannikko, Puukkolihaa, imellusvelliä ja muita evväitä)


POTAATTIHUTTU

5 suurta perunaa
1 l vettä
1,5-2 dl ohrajauhoja
1,5 rkl suolaa
3 kkp maitoa

I

Kuoritut ja lohkotut perunat keitettiin vedessä. Kun ne olivat pehminneet, ne survottiin keitinliemessään. Lisättiin maito ja ohrajauhot. Annettiin kiehua 40-45 min. Viimeksi lisättiin suola, ja huttu oli valmista.

II

Kokonaan veteen keitetty potaattihuttu lienee ollut yleisin. Senkin keittämisessä oli eroja. Toiset keittivät huttunsa ruisjauhoista ja toiset ohrajauhoista. Perunat kuorittiin ja lohkottiin kuten edellisessä ohjeessa. Keitettiin vedessä, survottiin ja arvioitiin nesteen määrä. Vesilitraa kohti vispilöitiin kattilaan 2,5 dl ohra- tai ruisjauhoja. Annettiin kiehua 40-45 minuuttia, suolattiin ja nostettiin syötäväksi.

(Bertta Räsänen, Savolainen keittokirja)
