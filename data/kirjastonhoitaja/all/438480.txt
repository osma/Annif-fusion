Joko ykkös-tv:n Outlander-sarjan teemalaulusta Skye Boat Song löytyy nuotti jostain kirjastosta?
Laulun nuotti löytyy monestakin nuottivihosta nimellä Skye Boat Song, mutta niissä laulun sanat ovat todennäköisesti erilaiset kuin tv-sarjassa käytetyssä versiossa. Tv-sarjan (https://en.wikipedia.org/wiki/Outlander_(TV_series)#Music) versiossa sanoituksena on käytetty mukailtuna Robert Louis Stevensonin runoa Sing me a song of a lad that is gone (https://www.youtube.com/watch?v=mUBRbJPJtio). Laulun melodia on skotlantilainen kansansävelmä. Alkuperäiset sanat ("Speed bonnie boat, like a bird on the wing") on kirjoittanut Sir Harold Boulton.

Esim. nuotissa Songs of the British Isles (Mel Bay, sovittanut Jerry Silverman) on laulun melodia, kosketinsoitinsovitus, sointumerkit ja Sir Harold Boultonin sanoitus. Suomenkielinen versio löytyy nimellä Liitävä laiva (suom. V. Arti) nuotista 109 kitaralaulua (melodia, sointumerkit, suomen- ja englanninkieliset sanat). Toinen suomenkielinen versio on nimeltään Pilvilaivalaulu (suom. Turkka Mali), ja se löytyy nuotista Musiikin mestarit 5-6 (melodia, sointumerkit, suomenkieliset sanat). Monesta muustakin nuottivihosta laulu löytyy ja monesta kirjastosta.
