Luin joltakin keskustelupalstalta, että häissä oli esitetty vanhan kansan ohjeita avioliittoon (1940-luvulta?). Netistä en ohjeita löytänyt, mutta olisiko niistä mahdollisesti jokin teos olemassa. 
Suomalaiseen kansankulttuuriin liittyvästä hääperinteestä on kirjoitettu paljonkin teoksia. Varsin perusteellisen kuvan entisaikojen häätavoista antaa esim. Maija-Liisa Heikinmäen kirja "Suomalaiset häätavat" (1981). Muita ovat mm. "Kahden kauppa" (toim. Terttu Kaivola, 1995) ja "Avioliiton historia" (Edvard Westermarck, 1932).

Suoranaista avioelämää koskevaa ohjeistusta löytyy ainakin Irma Savolaisen toimittamasta "Häät"-nimisestä teoksesta vuodelta 2001. Kirjassa siteerataan vanhoja, 1800 - 1900 -lukujen vaihteessa ilmestyneitä oppaita mm. seuraavasti:
- Vaimon on jatkuvasti tarkkailtava miehensä tapoja ja käytöstä, ja annettava kaikki miehen heikkoudet anteeksi.
- Vaimon on tarkkailtava miehensä luonnetta, jotta hän osaa sovittaa oman käytöksensä miehen mielialojen mukaan.
- Vaimo ei saa käyttää kahdenkeskisiä hetkiä hemmotteleviin hyväilyihin ja rakkauden ruikutuksiin.
- Vaimon on huolehdittava sivistyksestään, koska kauneus on katoavaista, mutta naisen tulee muistaa "älä koeta opiskella asioita, jotka eiwät ole sopiwia sinun sukupuolellesi ja johdattawat sinut korkaimpiin, tieteellisiin mietiskelyihin; sillä eipä ole sen inhottawampaa olentoa kuin nainen joka tahtoo näyttää oppineelta".
- Miehen puolestaan tulee mm. pitää vaimonsa seuraa kaikkein parhaimpana, olla hyödyksi kodissaan ja vakuuttaa henkensä.

Tutustumisen arvoisia ovat myös v. 2000 suomeksi ilmestyneet hieman nykyaikaisempaa suhtautumista kuvaavat Robert J. Ackermanin teokset nimeltä "Vaimon kultainen kirja" ja "Miehen kultainen kirja". Jonkinlaista ohjeistusta löytyy myös erilaisista käytös- ja tapatieto-oppaista, kuten "Ajanmukainen nainen" (Therese Mical, 1929), "Morsiamen kirja" (Alli Wiherheimo, 1938), "Miehen etikettikirja" (Veikko Karumo, 1966) ja "Seuraelämän säännöt" (Erkki Kivijärvi, 1930). Myös avioliittoa ja kotielämää koskevista etiikan ja moraalifilosofian alaan kuuluvista teoksista saattaa olla apua - riippuu siitä, millaista tietoa tarkalleen ottaen tarvitsette.
