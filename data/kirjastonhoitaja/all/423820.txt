Mitä englanninkieliset termit delta ja core
tarkoittavat sormenjälkien piirteistä puhuttaessa?
Core tarkoittaa sormenjäljen keskustakuviota, ydintä tai keskusta. Kreikan aakkosten neljännen kirjaimen mukaan nimensä saanut delta tarkoittaa keskustaan rajoittuvaa yleensä kolmionmuotoista haarautumakuviota.

Ennen tietokoneistettuja AFIS-järjestelmiä (automated fingerprint identification system) käytössä olleessa Galton-Henryn sormenjälkien luokitusjärjestelmässä sormenjäljen keskus jaettiin vielä kahtia sisä- ja ulkokeskukseksi, ja sormenjäljen tärkeät kohdat määriteltiin seuraavasti:

"Sormenjäljen tärkeät kohdat ovat deltta, sisäterminus ja ulkoterminus (sisä- ja ulkokeskus). Deltta -- on muodoltaan kahdenlainen. Sen muodostaa joko yksi papillaariharjanne, joka haarautuu siten, että toinen haara kulkee ylä- ja toinen alapuolella sormenjäljen keskustakuviota. Kun deltan muodostaa haarautuva harjanne, sijaitsee ulkoterminus paikassa, jossa harjanne haarautuu. Jos taas deltan muodostaa kaksi eroavaa harjannetta, on ulkoterminus se piste, missä haarautuman keskestä (deltasta) kuvion keskustaan piirretyksi ajateltu suora ensiksi leikkaa tai sivuaa papillaariharjanteen tai papillaaripisteen."

"Sisäterminus on kuvion keskeisin piste. Jos kuvion keskus on puhdas silmukka, sijaitsee se sisimmän silmukan kärkimäisimmässä pisteessä. Jos keskustan muodostaa yksi alkava harjanne, sijaitsee se tämän harjanteen päässä. Jos sen taas muodostaa kaksi alkavaa harjannetta, on se, deltasta katsoen, toisen harjanteen päässä, kolmesta alkavasta harjanteesta on se keskimäisen päässä, neljästä kolmannen, viidestä kolmannen, kuudesta neljännen j.n.e. päässä. Jos keskustan taas muodostaa ympyrä, on sisäterminus ympyrän keskellä."

Lähteet:
Ignatius, Pentti, Sormenjälki- ja tuntomerkkioppi. Suomen kirja, 1940
Himberg, Kimmo, Laboratorio auttaa rikostutkijaa. Duodecim 14/1999
