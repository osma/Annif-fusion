Kun paljon puhutaan kynttilöiden polton aiheuttamista pienhiukkasista, niin tuumimme, että mikä olisi parhain vaihtoehto perinteiselle steariinikynttilälle? Olisiko lamppuöljyä käyttävä valaisin pienhiukkasmääriltään puhtaampi kun lankakaan ei juuri pala?
Helsingin kaupungin ympäristökeskuksesta vastattiin näin:

Kysymykseen kynttilän ja öljylampun paremmuudesta on vaikea antaa oikeata vastausta, koska vertailevaa tutkimustietoa esim. hiukkaspäästöistä ei tunnu helposti löytyvän. Yleisesti voi kuitenkin sanoa, että palamisen päästöt ovat mahdollisimman pienet silloin, kun polttoaine on puhdasta ja palaminen saadaan sujumaan mahdollisimman täydellisesti. Harkiten voisi päätellä, että puhtaan lamppuöljyn palaminen hyvissä olosuhteissa tuottaa vähemmän hiukkaspäästöjä kuin kynttilän polttaminen. Öljylampun tai  –tuikun säätäminen (esim. sydämen oikea pituus) lienee helpompaa kuin kynttilässä, joka ainakin jossakin palamisen vaiheessa aina savuttaa näkyvästi eli tuottaa silmin havaittavia hiukkasia sisäilmaan. Vaikutukset sisäilman laatuun riippuvat tietysti myös poltettavan aineen määrästä ja huonetilan koosta ja sen ilmanvaihdon tehosta. Mitä isompi tila ja mitä parempi ilmanvaihto, sitä vähemmän kynttilän tai öljylampun polttamisella on vaikutusta ilman laatuun.
