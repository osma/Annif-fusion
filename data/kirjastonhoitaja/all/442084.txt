Miksi kaikkia kysymyksiä ei julkaista tällä palstalla, mutta vastataan kuitenkin yksityisesti? Olen viestinyt eri osoitteista ja saanut vastauksia, mutta vastaukset eivät näy täällä. Kysymykset ovat olleet ihan normaaleja, esim. jostain runoilijasta. Ei siis mitään tulenarkoja aiheita...
Kysymysten ja vastausten pitäisi olla pääsääntöisesti julkisia ja tulla tänne sivustolle näkyviin. Lähinnä silloin kysymys laitetaan suljetuksi, jos se sisältää kysyjän kannalta arkaluontoisia asioita tai jos kysymys ei ole yleisen kiinnostavuuden kannalta tärkeä, kuten esimerkiksi jos kysyjä tiedustelee jonkin yksittäisen kirjan saatavuutta tietystä kirjastosta.

Suljetuksi kysymys saatetaan laittaa myös silloin, jos asiaa selvitetään ja annetaan myöhemmin perusteellisempi vastaus. Joskus voi olla, että vastaajalta unohtuu vaihtaa kysymys ja vastaus julkisiksi, kun lopullinen vastaus annetaan.

Jos huomaat, että jotakin kysymystäsi ei näy julkisena, vaikka olet saanut siitä vastauksen sähköpostilla, voit ottaa yhteyttä palvelun toimitukseen osoitteeseen toimitus@kirjastot.fi. Toimitus voi laittaa kysymyksen julkiseksi, jos se sellaiseksi sopii.
