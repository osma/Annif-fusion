Mikä tekee oluesta erityisen huonon kihtipotilaille? Onko mitään eroa olutlaaduilla, esim. maissiolut? Tai onko väliä keskioluen ja nelosoluen välillä?
Kihdin taustalla on virtsahappopitoisuuden nousu (hyperurikemia). Hyperurikemian syy on joko lisääntynyt virtsahapon eli uraatin tuotanto tai sen vähentynyt eritys. Uraatin tuotantoa lisäävät puriinipitoinen ruokavalio, alkoholi ja lihavuus.
Virtsahappoa syntyy, kun puriinit, joita on kaikissa elävissä soluissa, hajoavat. Keho tuottaa puriineja itse, ja niitä on myös monissa ruoka-aineissa. Kihtiin taipuvaisten henkilöiden elimistöllä on perinnöllinen taipumus tuottaa paljon virtsahappoa. Sitä kertyy suuret määrät verenkiertoon ja varastoituu kudoksiin. Kihtikohtaus johtuu siitä, että niveliin kiteytyvä virtsahappo aiheuttaa voimakkaan tulehdusreaktion.
Alkoholin haitallisuus kihtipotilaalle johtuu siitä, että etanoli sekä lisää virtsahapon muodostumista että estää virtsahapon erittymisen virtsaan. Olut on kihtipotilaalle alkoholijuomista kaikkein haitallisin siksi, että se sisältää myös puriiniaineita.
Eri olutlaatujen eroista kihdin kannalta en onnistunut löytämään vertailuja - kaikissa tutkimissani lähteissä tyydyttiin toteamaan ykskantaan, että kihdistä kärsivien on syytä lopettaa oluen käyttö kokonaan.

Lähteet:
Reuma. Duodecim, 2007
Jari Töyry, Reuma ja kihti. Unipress, 2007
