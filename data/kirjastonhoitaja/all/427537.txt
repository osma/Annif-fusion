Löytyykö Turun pääkirjastosta thaimaalaisia lehtiä ja kirjoja ja jos niin mistä niitä voi löytää
Turun pääkirjastossa ei ole aikuisille omaa thainkielistä kirjakokoelmaa. Meillä on tällä hetkellä siirtokokoelma thainkielistä kirjallisuutta Helsingin kaupunginkirjastosta: kirjat ovat lainattavissa pääkirjaston Kirjallisuus ja taiteet – osastolla eli pääkirjaston vanhalla puolella.  Kirjat ovat ns. monikielisen kokoelman alussa, hyllyssä, jonka reunassa lukee Siirtokokoelma.  Kirjoja on yhteensä 27, kaunokirjallisuuden joukossa on yksi keittokirja. Lastenosastolla on oma, pieni thainkielinen kirjakokoelma lapsille. Musiikkiosastollamme on muutama CD-levy thainkielistä musiikkia.  Musiikkiosasto sijaitsee vanhan puolen toisessa kerroksessa.

Kannattaa kysyä Kirjallisuus ja taiteet – osaston asiakaspalvelu-tiskiltä, jos ei löydä kirjoja. Kokoelma on jo 4. thainkielinen siirtokokoelma Helsingistä, ja se lähetetään takaisin Helsinkiin huhtikuun alkupuolella.  Voimme tilata asiakkaalle myös henkilökohtaisesti ns. kaukolainana thainkielistä aineistoa Helsingin kaupunginkirjastosta: Tilaus on maksuton, jos tilaa kerralla vähintään 5 kirjaa. Kaukopalvelutilauksen voi tehdä esim. meidän verkkotilauslomakkeelle: 

 http://www.turku.fi/Public/default.aspx?contentid=19699

Lomakkeelle voi laittaa lisätietoja kohtaan kirjojen lukumäärän ja kielen ja mohdollisesti aiheen, ei tarvitse tässä tapuksessa laittaa tekijää eikä kirjan nimeä.

Tilauksen voi tehdä myös henkilökohtaisesti asiakaspalvelussa Kirjallisuus ja taiteet-osastolla tai tieto-osastolla (uuden puolen 2. krs).

Turun kaupunginkirjastossa ei ole lehtiä thainkielellä, ei myöskään Helsingin kaupunginkirjastossa. Sen sijaan meillä on 
lehtitietokanta,jossa on lehtiä myös thainkielellä. Tietokantaa voi käyttää kirjaston koneilla ja myös etänä kotona omalla koneellaan:
 •PressDisplay: Sisältää yli 1000 kansainvälistä ja kotimaista sanomalehteä sähköisenä näköisversiona noin 80 maasta ja lähes 40 eri kielellä. Sanomalehdet ovat käytettävissä välittömästi niiden ilmestyttyä painosta ja ne säilyvät arkistossa 60 päivän ajan.

 Tietoni mukaan tietokanta sisältää 12 Thaimaata käsittelevää lehteä, joista 3 on thainkielistä: 
Kom Chad Luek, Krungthep Turakij & Post Today.  Tässä linkki palveluun:

http://library.pressdisplay.com/pressdisplay/viewer.aspx
