Hei!
Etsin Jukka Itkosen runoa, joka kertoo sudesta, lampaista ja lukemaan oppimisesta. Kirja on julkaistu ennen vuosisadan vaihdetta enkä sitä enää löytänyt kotikirjastostani. 

Runo on ihana ja hauska ja haluaisin uudelleen valmistaa siitä pienen esityksen, mutta olen hukannut alkuperäiset muistiinpanoni!
Olisikohan mahdollisesti kyse runosta Ilman sarvia ja hampaita, joka löytyy Itkosen vuonna 1997 julkaistusta Be & pop : lastenrunoja ja runotarinoita -kirjasta? Siinä susi tulee puolivillaiseen lampaiden kaupunkiin filmaamaan ja näyttämään, kuinka tehdään taidetta. Vuoden verran susi videoi kaupungin elämää ja järjestää sitten maksullisen filmiesityksen lampaille. Nämä eivät näkemästään pidä ja suden yritys sivistää lampaita tulee ankarasti tuomituksi:

"Sinä yritit meitä sivistää
ja nyt kaikkien päätä kivistää!

Ja tehtyään tämän huomion
lampaat lukivat sudelle tuomion:

Sen kamera koskeen heitettiin.
Susi pantiin pataan
ja keitettiin
padassa elävältä."

Samassa kokoelmassa on toinenkin susiruno, Sori, sanoi professori, mutta tässä ei ole lampaita mukana. Siinä työkseen sarjakuvia tutkiva virheitä vieroksuva professori tekee ensimmäisen kerran elämässään käsittämättömän mokan: Nakke Nakuttajasta ja Aku Ankasta luennoidessaan hän kirjoittaakin liitutaululle "Aku Nakuttaja ja Nakke Ankka" ja saapastelee nurkkaan häpeämään.
