Yritin hakea Plussasta kirjaa suomalaisista etu- ja sukunimistä. En onnistunut löytämään yhtään vaikka olen varma, että sellaisia on. Mikä mahtoi mennä vikaan? Käytin hakusanoja nimi/etunimi/sukunimi ja suomalainen+nimi
Aineistohaku Plussa-tietokannasta asiasanoja käyttämällä onnistuu kyllä, kunhan käytetyt sanat ovat oikeassa muodossa. Asiasanoitukset juju on siinä, että melkein kaikki sanat ovat monikkomuodossa. Siksi haku sanalla "sukunimi" ei tuota haluttua tulosta, kun taas asiasanalla "sukunimet" haku onnistuu huomattavasti paremmin. Samoin "etunimet" haulla saa paremman tuloksen kuin käyttämällä sanaa "etunimi". Jos taas käyttää pelkkää "nimet" asiasanaa, niin haun tulos on laaja käsittäen kaiken aineiston, jonka asiasanoituksessa kyseinen sana esiintyy.

Asiasanoitus ei aina ole niitä kaikkein helpoimpia tehtäviä, ja jos/kun aineiston paikantamisessa käytetään asiasanoja, niin pieni apu saattaa olla tarpeen. Jos asiasanoissa käytettävistä muodoista ei ole varma, voi käyttää apuna vaikkapa http://vesa.lib.helsinki.fi/ysa/index.html osoitteesta löytyvää yleistä suomalaista asiasanastoa (YSA).

Suomalaisista etu- ja sukunimistä on kyllä olemassa moniakin kirjoja, esimerkiksi:

Mikkonen, Pirjo
Sukunimet
Otava, Helsinki, 2000, Uud. laitos
ISBN 951-1-14936-9

Pöyhönen, Juhani
Suomalainen sukunimikartasto--Atlas of Finnish surnames
Suomalaisen Kirjallisuuden Seura, Helsinki, 1998
ISBN 951-746-018-X

Uusi suomalainen nimikirja
Otava, Helsinki, 1988
ISBN 951-1-08948-X

Lempiäinen, Pentti
Suuri etunimikirja
WSOY, Porvoo, 1999
ISBN 951-0-23323-4

Suomalaisesta sukunimikäytännöstä (-> erisnimien toimenkuva, sukunimien joukkomuutto Suomessa 1906 ja 1935, yksilöllinen nimenvalinta ja perinteinen sukunimisysteemi yms) on olemassa myös kirja:

Närhi, Eeva Maria
Suomalaista sukunimikäytäntöä
Kotimaisten kielten tutkimuskeskus, Helsinki, 1996
[Sarja: Kielenkäytön oppaita (1)]

Onnea artikkelin tekoon!


