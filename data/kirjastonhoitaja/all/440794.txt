Haluaisin tietää lisää VeeKoo Tirrosen perustajasta Heikki Tirrosesta. Kahvipaahtimon historia sekä Heikki Tirrosen oma elämä kiinnostavat.
Veekoo Tirrosen kahvipaahtimosta sekä Heikki Tirrosesta löytyy tietoa esimerkiksi Mikael Anderssonin teoksesta "Kupillinen kahvia?" (Wanhanajan Puoti -yhdistys ry, 2005, s. 54-55) sekä Jorma Sipilän teoksesta "Yhä jalompaa kahvijuomaa! Suomen kahvi- ja vastikepaahtimot sekä sikuritehtaat" (Edita, 2007, s. 106-107). Teosten mukaan Heikki Tirronen, joka syntyi Pielisjärvellä vuonna 1888 ja kuoli vuonna 1969 (kuolinpaikkaa ei mainita) tuli kauppakoulun käytyään vuonna 1910 Turkuun töihin. Hän perusti kahvipaahtimon vuonna 1931 jatkamaan Vähittäiskauppiaiden Oy:n paahtimon toimintaa. Paahtimo sijaitsi Turussa osoitteessa Maariankatu 6. Sipilän kirja sisältää myös tietoja Veekoo Tirrosen paahtimossa paahdetun kahvin kilomääristä eri vuosina: esimerkiksi vuonna 1941 paahdettiin 41 000 kiloa kahvia ja 192 000 kiloa vastiketta. Suurimmillaan määrä oli vuosina 1955-56, jolloin Veekoo Tirrosella paahdettiin 60 000 kahvikiloa, mutta määrä väheni kuitenkin 39 500 kiloon vuonna 1959. Vuonna 1960 kahvipaahtimo siirtyi Keskolle, joka lopetti sen toiminnan vuonna 1961. Samana vuonna yrityksen Maariankadulla sijainnut rakennus purettiin. Työnantajana Tirronen oli työteliäs ja vaativa, mutta kuitenkin pidetty ja arvostettu yksityiselämässään. Lapsettomana hän adoptoi yhden pojan ja koulutti useita muita lapsia. Sipilän teoksessa mainitaan, että Veekoo-kahvipaketeissa on käytetty keräilykuvia. Anderssonin kirjassa taas on muutama kuva, joissa esiintyy Heikki Tirronen, paahtimon rakennus sekä Veekoo-kahvipakkauksia.
