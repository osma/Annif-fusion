Löysin joitain kysymyksiä poistettavan aineiston ostamiseen liittyen, ja jäi pari kysymystä aiheesta. Mitä tapahtuu poistomyynneistä jäljelle jäävälle aineistolle, kuinka kauan niitä säilytetään ja pidetään tulevia poistomyyntejä varten? Millaiset mahdollisuudet kirjastoilla on säilöä vanhaa materiaalia tänä päivänä kun uusia teoksia tulee vuosittain läjäpäin? Minusta olisi hienoa, jos olisi jonkinlainen järjestelmä, että voisi ilmoittaa kiinnostustaan johonkin kirjaan ja kun ko. aineistoa ollaan poistamassa jonkun kirjaston valikoimista, tulisi ilmoitus, että kirjalle olisi halukas ostaja.
Kirjaston aineistoa poistetaan seuraavin perustein: aineiston huono kunto, sisällön vanhentuneisuus ja käytön puute. Osa huonokuntoisesta aineistosta menee suoraan paperinkeräykseen. Osa poistetusta kotimaisesta kirjallisuudesta lähetetään Varastokirjastoon. Varastokirjasto on valtion ylläpitämä valtakunnallinen kotimaista kirjallisuutta keräävä ja säilyttävä kirjasto, jonka tehtävä on kaukolainata kokoelmaansa. Suurempia poistomyyntejä järjestetään Varkauden kirjastossa muutaman kerran vuodessa.

Poistomyynnin jälkeen osa aineistoa jätetään odottamaan seuraavaa poistomyyntiä, osa laitetaan paparikeräykseen. Poistettu aineisto järjestetään pääluokittain ja kootaan varastoon. Tilaa poistetuille ei ole ruhtinaallisesti, vaan kirjat pakataan pahvilaatikkoihin. Suurten poistomyyntien lisäksi kirjaston eri osastoilla on pysyvästi poistettavaa aineistoa kirjavaunuissa ostettavissa.

Mitään järjestelmää kirjojen varaamiseksi poistetusta aineistosta ei ole. Vaikka idea on hieno, tuskin sellaista tullaan edes kehittämään kirjastojen osalta, koska myynti ei ole kirjastojen pääasiallinen tehtävä. Kirjastothan myyvät poistettua aineistoa pikkurahalla kirpputorien tapaan eikä tarkoituskaan ole kilpailla antikvariaattien kanssa.
