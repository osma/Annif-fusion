Saako kirjana julkaistuja sukutauluja laittaa esille internettiin kysymättä lupaa henkilöiltä, joiden tietoja ko. tauluissa on?
Kun vielä elävien ihmisten sukututkimustietoja siirretään avoimeen internet-verkkoon, kyseessä on henkilötietojen sähköinen luovuttaminen, jolloin henkilötietolain ja julkisuuslain perustella jokaiselta ao. henkilöltä olisi pyrittävä pyytämään suostumus tietojensa internet-julkaisulle. 

Vaikka tiedot olisi jo aiemmin julkaistu sukukirjassa, avoimessa verkkoympäristössä tietojen voisi katsoa olevan laajemmin saatavilla ja niiden käyttö huonommin hallittavissa kuin usein vain pienenä painoksena oman suvun jäsenille julkaistun sukukirjan kautta, joten ao. ihmisillä saattaisi olla erilaisia toiveita sukutietojensa kirja- ja internet-julkaisua koskien.

Tietosuojavaltuutetun toimiston mukaan:
"Jos esimerkiksi jokin yhdistys julkaisee jäsenrekisterinsä tietoverkossa, yhdistys ei voi varmistua siitä, mihin Internetistä tietoja keräävä tulee niitä käyttämään. Internetissä olevia henkilötietoja voidaan käyttää esimerkiksi roskapostituksen osoitelähteenä. Henkilörekisteriin talletettuja henkilötietoja voi laittaa Internetiin vain rekisteröidyn suostumuksella." 
http://www.tietosuoja.fi/28993.htm

Henkilöllä on halutessaan oikeus kieltää sukututkijaa julkaisemasta itseään koskevia tietoja, mikä koskee samalla myös hänen puolisonsa ja alaikäisten lastensa tietoja. Sen sijaan kielto-oikeutta ei voida ulottaa kuolleiden sukulaisten henkilötietoihin. Vainajia koskevien arkaluontoisten tietojen suojasta säädetään julkisuuslaissa erikseen, ja niiden osalta on syytä noudattaa vähintään julkisuuslain 50 vuoden suoja-aikaa.

Jos henkilö kieltää julkaisemasta tietojaan esim. sukukirjassa "kielto-oikeutta käyttäneen henkilön henkilöllisyys ei saa olla kirjassa tunnistettavissa. Tällöin voidaan tapauksesta riippuen käyttää sellaisia merkintätapoja kuten sukupuoli ja syntymävuosi (esimerkiksi 'mies synt. 1946') tai 'henkilö kieltänyt tietojensa käytön' tai 'N. N.'" (Sukututkimustoimialan käytännesäännöt)

Mainittakoon lopuksi vielä se, että hieman epäselvyyttä näyttäisi kuitenkin ajoittain olevan siinä, kuinka laajaksi ja tiukaksi esim. sukukirjan tekijän velvollisuus ilmoittaa sukukirjahankkeestaan aivan kaikille osallisille suvun jäsenille katsotaan (riittääkö esim se, että joku tietyn perheen jäsen on saanut tiedon sukukirjahankkeesta), mistä esimerkkinä Kauhavan käräjäoikeuden päätös henkilörekisteririkkomusasiassa 22.11.2006: http://www.elisanet.fi/hsfooo/Nytt/KAUHAVA2006.htm

Lähteet: 

"Hyvä henkilötietojen käsittely sukututkimuksessa ja sukuyhteisöissä: Sukututkimustoimialan käytännesäännöt" (Suomen sukututkimusseura, 11.6.2008) (pdf-tiedosto)
http://www.genealogia.fi/sss/kaytanne.pdf

"Saako rekisterinpitäjä laittaa ylläpitämäänsä henkilörekisteriin sisältyviä henkilötietoja kotisivuilleen?" (Tietosuojavaltuutetun toimisto) 
http://www.tietosuoja.fi/28993.htm

Keskustelua henkilötietolain soveltamisesta sukututkimuksessa:
"Koskeeko henkilötietolaki sinun sukututkimusrekisteriäsi?" (keskustelua Suomen sukututkimusseuran foorumilla)
http://suku.genealogia.fi/showthread.php?t=3422

Kauhavan käräjäoikeuden päätös henkilörekisteririkkomusasiassa 22.11.2006 
http://www.elisanet.fi/hsfooo/Nytt/KAUHAVA2006.htm
