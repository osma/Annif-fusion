Suomen tupakkalakia on uusittu hiljattain. Miten se vaikuttaa vesipiipun polttamiseen / ostamiseen? Onko Helsingissä paikkoja missä voi polttaa vesipiippua, esim kahvilaa? Saako vesipiippua polttaa sisällä esim. baarissa, vai päteekö siihen myös tuo tupakkalaki?
Emme ole laintulkinnan asiantuntijoita, joten tämä on puhtaasti maallikkotietämyksen perusteella laadittu vastaus. Jos haluat varmempaa tietoa asiasta, suosittelisin kääntymään laintulkinnan asiantuntijoiden tai tupakkalakia koskevissa asioissa esimerkiksi sosiaali- ja terveysministeriön (http://stm.fi) puoleen. Tätä ei siis pidä ottaa minään pätevänä laintulkintana.

Tupakkalaki löytyy kokonaisuudessaan Finlex-tietokannasta osoitteesta http://www.finlex.fi/fi/laki/alkup/2016/20160549. Sen määritelmän mukaan tupakkatuotteella tarkoitetaan ”kulutukseen sopivaa, tupakasta (nicotiana) kokonaan tai osittain koostuvaa tuotetta” (2 §). Sillä perusteella siis tupakkalain tupakkatuotetta koskevat säädökset näyttäisivät koskevan myös vesipiippua, mikäli sillä poltetaan tupakkaa. Vesipiipputupakan määritelmä mainitaan laissa erikseen mutta siihen ei muuten viitata siellä.

Osoitteessa http://yle.fi/uutiset/3-7823518 olevassa Ylen jutussa käsitellään vesipiippuja, joissa ei polteta tupakkaa. Jutun mukaan ne tulkitaan elintarvikkeiksi, joskin juttu on julkaistu ennen uutta tupakkalakia. Uusi laki näyttää mainitsevan useissa kohdissa myös nikotiinittomat höyrystettävät nesteet. Jutussa mainitaan myös, ettei Helsingissä ollut sillä hetkellä yhtään vesipiippupaikkaa toiminnassa, ja nettiselailun perusteella näyttäisi vähän siltä, ettei sellaista taida olla vieläkään.

STM:n tiedote uuden tupakkalain vaikutuksista löytyy osoitteesta http://stm.fi/artikkeli/-/asset_publisher/tupakkalaki-tiukentuu-uusi-laki-voimaan-15-8-2016.
