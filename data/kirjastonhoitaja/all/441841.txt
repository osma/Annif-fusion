Hei, mistä löytäisin hyvän runohakukoneen? Varsinkin joulurunoja on vaikea löytää vain jonkin sanan perusteella
Missä runossa, ja kenen tekemässä, mainitaan "tryffelisika"?
Missä Anne-Mari Kaskisen teoksessa mainitaan juhlapöytä, liittyykö "Ole onnellinen" -runo tähän?
Kiitos etukäteen vastauksista,
Tarpeitasi vastaavaa runohakukonetta ei löydy tällä hetkellä (Kuusankosken kirjastolla oli joskus tämäntapainen). Käännösrunoja voi etsiä Lahden kaupunginkirjaston ylläpitämästä runotietokannasta Linkki maailman runouteen. Runohaku toimii alkusanoilla ja sisältää lähinnä antologioissa julkaistuja käännösrunoja. Sivut ovat osoitteessa http://runotietokanta.kaupunginkirjasto.lahti.fi/. Runohaun lisäksi sivusto sisältää osan Linkit, jossa esitellään melkoinen määrä muita runosivustoja ja hakemistoja.

Googlesta saattaa löytää hyvällä tuurilla etsimänsä, vaikka kokonaisia runoja ei tekijänoikeuksista johtuen saisi verkkoon ilman lupaa laittaakaan. Myös kirjastojen tietokannoista kannattaa kokeilla, jos muistaa runon alkusanat. Kaikkien runojen alkusanoja ei kuitenkaan ole tallennettu tietokantoihin.

Esimerkeistäsi löytyy Googlen avulla seuraavat tiedot:

Tryffelisika saattaisi viitata Panu Tuomeen tai Raymond Rousseliin, jonka runoutta Tuomi käsittelee esseessään Raymond Roussel: Viimeinen tryffelisika, joka löytyy teoksesta Poeettinen korrektius - esseitä ja muita kirjoituksia. William Matthewsilta löytyy puolestaan suomentamaton runo Truffle Pigs.


Anna-Mari Kaskisen runossa Ole onnellinen mainitaan juhla ja pöytä:

"Ole onnellinen nyt,
älä tuulta tavoita,
kun pöytään katettu on juhlaruokaa."

Runo löytyy ainakin kokoelmasta Minä en sinua unohda: kootut runot.
