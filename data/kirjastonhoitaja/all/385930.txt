Kirjallisuutta aiheesta organisaatiomuutoksen vaikutus työmotivaatioon.
Olen ajatellut teoreettiseksi viitekehykseksi työmotivaatioon vaikuttavat tekijät, ns. Herzbergin olosuhde- ja motivaatiotekijöitä tarkastelevaa teoriaa. Lisäksi tarvitsisin jotain organisaation ja yksilön muutosprosesseista käsittelevää kirjallisuutta.
Kun tehdään aineistohakua jostain määrätystä aiheesta tai määrättyä tutkimusta varten, on syytä miettiä, mitkä ovat ne keskeiset käsitteet, olennaiset palikat, jotka halutaan tiedonhakuun mukaan. Tutkimuksesi  kohdalla ne ovat organisaatiomuutos ja työmotivaatio. 

Olet varmasti jo jonkin verran kartoittanut alaa ja huomannut, että sekä työmotivaatiosta että organisaatiomuutoksesta löytyy aineistoa kummastakin erikseen, mutta kirjallisuutta, jossa nämä kaksi olisi yhdistetty ei niin vain löydä. Poikkeuksena on Olli Lehtisen gradu "Organisaatiomuutosten vaikutukset : organisaatiomuutosten vaikutukset henkilöstön kokemana sekä niiden yhteys yrityksen menestykseen" (Turun yliopisto, sosiologian laitos, 1995) 

Jos kirjallisuutta ei tarkoilla käsitteillä löydy, on syytä laajentaa käsitteitä tai pohtia rinnakkaiskäsitteitä. Tässä tapauksessa hyviä hakusanoja olisivat: organisaatio, organisaatiomuut*, muutos, motivaatio, henkilöstö*, työelämä. Sanoja sopivasti yhdistellen aineistoa löytyy lisää, esim. Kirsi Kujalan gradu "Organisaatioilmaston kartoitus yrityksen muutosprosessin yhteydessä : case Oy Wisaforest Ab " (Vaasan yliopisto, hallinnon ja organisaation laitos, 1995)
     
Sanat organisaatio, muutos ja henkilö* ja -operaattorilla yhdistämällä Aleksista (kotimaisten lehtien artikkeliviitetietokanta) löytyy 11 viitettä, mm. Kimmo Kevätsalo "Yritysten hierarkiat jarruttavat muutoksia" (Talouselämä 1997: 2) ja  Saija Mauno: "Työn epävarmuus ja itsearvostus : vuoden seurantatutkimus neljässä organisaatiossa" (Psykologia 1998:3). Sanoja eri tavoin yhdistellen löytyy lisää aineistoa. Kaikkea ei kannata kuitenkaan tähän listata, sen sijaan sinun on näillä eväin syytä itse tehdä hakuja ja arvioida mikä on kiinnostavaa ja relevanttia tutkimuksesi kohdalla. Vielä: lue huolellisesti em. mainittujen gradujen ym. aineiston lähdeluettelot!        

