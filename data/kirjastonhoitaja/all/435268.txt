Hei!
Onko kirjastossa lasten elokuvia, joita voi lainata kouluissa katsomista varten? Pitääkö kysyä käytön lupa tai maksaa lisenssimaksu erikseen?
Hei kirjastosta,

Kunta on voinut hankkia oppilaitoksia varten luvan, jolla saa katsoa elokuvia luokissa. Elokuvayhtiöiden julkisten esitysoikeuksien edustajana Suomessa vuodesta 1990 toiminut M&M; Viihdepalvelu Oy tarjoaa kouluille elokuvalisenssi-yleislupaa. Lupa antaa oikeuden näyttää koulussa kotikäyttöön tarkoitettuja dvd- ja Blu-ray -levyjä. Lupa kattaa tuhansia dvd-elokuvia Hollywoodin tärkeimmiltä elokuvatuottajilta ja eurooppalaisten sekä pohjoismaalaisten elokuvien maahantuojilta, joita ovat mm. Atlantic Film, Buena Vista International, Columbia Tristar Pictures, Hollywood Pictures, Pixar, Touchstone Pictures, Sony Pictures, Walt Disney Pictures ja Warner Bros. Varmasti koulun rehtori tietää, onko koulu tällaisen luvan piirissä vai ei.

Ylen tallennepalvelun elokuviin sisältyy usein opetuskäyttöoikeus, jolloin niitä voi näyttää koululuokassa. Lisäksi opetuksessa on luvallista käyttää YLE Areena- ja Elävä arkisto -verkkopalveluissa olevia kotimaisia televisio-ohjelmia. Ohjelmien tallentaminen verkkopalvelusta ei ole sallittua, eivätkä elokuvat kuulu verkkopalveluiden opetuskäytön luvan piiriin. Verkkopalveluiden lisäksi opetukseen saa tallentaa YLE TV1-, YLE TV2-, MTV3-, YLE Teema- ja YLE Fem -kanavilla lähetettäviä opetus- ja muita ohjelmia, lukuun ottamatta elokuvia, ulkomaisia jatkuvajuonisia sarjoja ja mainoksia.

Elokuvalla voi myös olla julkiset esitysoikeudet, jolloin sitä saa esittää koululuokissa. Elokuvan tuotanto- ja jakeluyhtiöltä voi epäselvissä tapauksissa tiedustella asiaa. Tuotanto- ja jakeluyhtiön tiedot löytyvät elokuvasta.

Elokuvien esitysoikeuksista on tietoa Koulukino-sivustolla:
koulukino.fi
(katso yläpalkista: Miten toimia, ja tältä sivulta oikealla olevasta valikosta: Elokuvan katsominen koulussa)
Tältä sivulta löytyy myös linkki Opettajan tekijänoikeusoppaaseen. 
Näiltä hyödyllisiltä sivuilta löydät yksityiskohtaista lisätietoa elokuvien esitysoikeuksista koulussa ja kuinka oikeuden voi tarvittaessa hankkia.
