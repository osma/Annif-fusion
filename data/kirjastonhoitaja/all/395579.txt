Työturvallisuudesta, paljonko nainen saa nostaa ilman apuvälineitä?
Työterveyslaitoksen vuonna 2001 julkaisemasta Työpaikan ergonomian tarkastusohjeesta löytyy seuraavanlainen suositus; ”25 kg on taakka, jonka pystyvät turvallisesti nostamaan lähes kaikki miehet ja 2/3 naisista ylläkuvatussa hyvässä nostotilanteessa. Toistuvassa nostamisessa ja puutteellisessa nostotilanteessa painoraja on alempi.
Enimmäisraja nuorille alle 18 vuotiaille miehille on 20 kg ja naisille 15 kg.” Ylläkuvatussa hyvässä nostotilanteessa on määritelty mm. taakan etäisyys vartalosta, kiertoliike, taakan korkeus ym. nostamistilanteeseen vaikuttavia tekijöitä.

Runsaasti työturvallisuuteen liittyvää tietoa löytyy Työterveyslaitoksen www-sivuilta osoitteesta http://www.ttl.fi/internet/   Sivuilla kerrotaan myös Työterveyslaitoksen tietopalvelukeskuksesta, jonne voi lähettää kysymyksiä ja palautetta osoitteeseen www-tpk@ttl.fi

Toimialakohtaista työturvallisuustietoa saa mm. Työturvallisuuskeskuksen sivuilta http://www.tyoturva.fi/
Omaa alaa koskevia työterveyteen liittyviä asioita kannattaa tiedustella myös oman ammattiliiton tai –yhdistyksen kautta. Useimmissa liitoissa toimii työympäristösihteeri tai vastaava, joka tuntee alan suositukset ja sopimukset.

Työturvallisuuslaki 23.8.2002/738 ja Valtioneuvoston päätös käsin tehtävistä nostoista ja  siirroista työssä 1993/1409 säätelevät nostamista yleisellä tasolla määritellen lähinnä sekä työnantajan että työntekijöiden velvollisuuksia. Molempiin pääsee tutustumaan myös verkon kautta osoitteessa http://www.finlex.fi/

