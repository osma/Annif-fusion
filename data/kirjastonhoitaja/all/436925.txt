Hei! Löysin netistä Christer Kihlmanin kirjoittamaksi mainitun runon "Kurjet". Missään ei kerrota, kuka on suomentanut - vai onko Kihlman kirjoittanut tämän suoraan suomeksi? Ei liioin sitä, mistä yhteydestä runo on. Kihlmanilla on tietääkseni vain kaksi varhaista runokokoelmaa. Voin tietenkin olla väärässä. Runo menee näin: 

”Kurjet lentävät, nyt nousevat kurjet,
katso, niiden siivet kantavat.
Ne nousevat suolta,
ne nousevat kotinevoiltaan,
lentävät yhdessä.
Eilen johdit sinä meidän lentoamme,
sillä eilen sinä olit voimakkain.
Tänään lennän minä edellä
levänneenä, valmiina ja siksi vahvimpana.
Kurkien tavoin lentäkäämme yhdessä
huolehtien, että kaikkien siivet kantavat.
Kurkien tavoin lentäkäämme yhteisvoimin
niin, että kaikkien siivet kantavat.”

(Christer Kihlman)
Christer Kihlman on julkaissut kaksi runokokoelmaa Rummen vid havet (1951) ja Munkmonolog (1953). 

Fennican, Suomen kansallisbibliografian mukaan niitä ei ole suomennettu. (https://fennica.linneanet.fi )
 
Christer Kihlman on julkaissut runoja sisältävän kokoomateoksen yhdessä Henrik Tikkasen kanssa, joka on tehnyt kirjaan piirrokset.

Teoksen nimi on Alastomat ja autuaat (De nakna och de saliga) ja sen on vuonna 1982 suomentanut Pentti Saaritsa, joka on useiden Kihlmanin teosten suomentaja.

Christer Kihlmanin teoksia ovat suomentaneet lisäksi Oili Suominen, Pentti Saarikoski, Esa Adrian ja Kristiina Kivivuori.

"Kurjet" -runoa on siteerattu internetissä, mutta tarkat lähdetiedot puuttuvat. Runon alkuperää emme valitettavasti pysty selvittämään saatavilla olevien tietolähteiden avulla. 

Runo voi sisältyä johonkin Kihlmanin proosateokseen. Christer Kihlmanin tuotantoa on pääkaupunkiseudulla kattavimmin saatavissa Pasilan kirjavarastosta.
