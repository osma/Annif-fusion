Millaisia lastenkirjoja on olemassa uuden pikkusisaruksen tuloon liittyen (n. 2,5 vuotiaan ikäiselle)?
Kirjoja löytyy sekä lasten tietokirjoista että kuvakirjoista. Monet tietokirjat käsittelevät vauvan odotusta biologiselta kannalta eli miten ihminen saa alkunsa ja miten vauva kasvaa äidin mahassa ja syntyy. Kuvakirjoista mm. Thomas Svensson: Vallaton vauva valtaa vatsan ja Vallaton vauva tulee kotiin sopivat hyvin pienimmille lukijoille. Niissä on myös avattavia kurkistusluukkuja. Muita pienillekin sopivia tietokirjoja voi löytää esimerkiksi Tampereen kaupunginkirjaston valikoimaluettelosta Seksuaalikasvatuskirjoja, http://www.tampere.fi/kirjasto/lapset/murrosik.htm , osio Lapsille: Mistä vauvat tulevat?

Sisarusten saamista lapsen kannalta käsitellään monissa kuvakirjoissa. Etenkin mustasukkaisuus omista vanhemmista on paljon käsitelty aihe. Tässä muutama uusi kirja, joihin löytyy jonkinlainen esittely netistä:

Sanna Pelliccioni: Onni-pojasta tulee isoveli
http://www.minervakustannus.fi/kirjat/kirja.php?kirja=534

Liane Schneider: Laurasta tulee isosisko
http://www.tammi.fi/kirjat/ISBN/9789513141691/

Andrea Shavick: Minä ja vauva
http://kirjavainen.jns.fi/cgi-bin/select3.cgi?id=1801

Thierry Robberecht: Tyttö, joka tahtoi takaisin äidin vatsaan
http://www.lastenkeskus.fi/index.php?page=product&category;_id=16&product;_id=215

Jo klassikoksi on muodostunut Kristiina Louhen Aino ja pakkasen poika, jossa Aino saa pikkuveljen. Kuinka kummassa Aino alkaakin itse käyttäytyä vauvamaisesti - hän haluaa jopa oman tuttipullon!

Eve Tharletin Entäpä jos olisin... vauva -kirjassa pieni tyttö ajattelee ensin, mitä kaikkea etua vauvana olosta olisi: kaikki ihailisivat minua, minua kannettaisiin ja työnnettäisiin rattaissa jne. Mutta vauvana olossa olisi myös huonot puolensa: joutuisi nukkumaan päiväunet eikä voisi ajaa pyörällä.

Oma lukunsa ovat erilaiset eläinhahmot. Todella hellyttävä, mutta ei kuitenkaan imelä, on esimerkiksi Hermann Moersin ja Josef Wilkonin Isoveli Huugo, jossa nuori leijonanpentu Huugo menee kuohuksissaan matkoihinsa, kun näkee äidin imettävän vastasyntynyttä leijonanpentua. Huugoa harmittaa, kun pikkuinen vie hänen peuhupaikkansa äidin vierellä ja saa enemmän kehuja kuin Huugo. Veljesten kesken tulee riitaa ja tappelujakin. Mutta kun Santeri erään kerran joutuu vaaraan, niin Huugopa pelastaakin pikkuveljen pulasta. "Eikös tuo otus muka ole minun veljeni, vai mitä?" Huugo sanoo...

Brigitte Weningerin ja Eve Tharletin Pasi saa pikkusiskon kertoo puolestaan jänisperheestä, johon on tulossa vauva. Isommat sisarukset odottavat tulokasta innoissaan, mutta Pasi on kuullut ystävältään Eetulta, että vauvat ovat varsinaisia kiusankappaleita. Kun pikkusisko syntyy, tilanne muuttuu täysin. Nyt myös isommat sisarukset muuttuvat kovin epävarmoiksi. Vauvaa pitää kanniskella ja se huutaa - paitsi kun se annetaan Pasin syliin. Silloin vauva on aivan hiljaa. Pasi saa huomata olevansa aivan omaa luokkaansa lapsenhoitajana ja saa äidiltäkin tunnustuksen: 
"Kiitos, iso taitava Pasi-poikani", äiti sanoi ja antoi Pasille suukon. "Olen hyvin iloinen, että minulla on sinut!"
Ja niin Pasi päättää yhdessä Eetun kanssa aina suojella pienimpiä ja opettaa näille kaikki tärkeät jutut.

Monissa kirjoissa päähenkilö, vanhempi sisarus, on jo yli 3-vuotias, keskimäärin noin 5-vuotias. Tähän mennessä ei vastaani ole tullut kirjaa, jossa vauvaa odottava sisarus olisi alle 3-vuotias.

Kuvakirjavinkkejä löytyy lisää esim. Kuvakirjatietokanta Kirjavaisesta, http://kirjavainen.jns.fi/index.html 
asiasanoilla 'vauvat' tai 'sisarukset'.
