Löytyykö kirjastosta peruskoulun 7-9 luokan oppikirjoja?
VASKI-kirjastoista ainakin Turun kaupunginkirjaston pääkirjaston nuortenosasto Stoorista löytyy useamman yläkoulun oppiaineen oppikirjoja. Oppikirjoja on hankittu kokoelmaan näytteenomaisesti. Kustakin oppiaineesta on hankittu jokin sarja. Uudet sarjat löytyvät avohyllystä ja kirjaston varastosta löytyy myös vanhempia oppikirjasarjoja. Myös varastokirjoissa sovelletaan näytteenomaisuutta - eli kaikkia ei varastoida. Oppikirjoista on varastoitu hieman kattavammin ainoastaan äidinkielen ja kirjallisuuden yläkoulun oppikirjoja. 

Voit etsiä oppikirjaa kirjaston tietokannasta http://www.vaskikirjastot.fi kirjoittamalla hakukenttään haluamasi oppiaineen nimen (esim. "matematiikka") ja "yläkoulu".

Näytteenomaisuuteen on päädytty, koska oppikirjojen hankkiminen kirjastoon on usein hiukan hankalaa. Tarjonta (ja myös kysyntä) on valtava, ja kirjastojen on vaikea tietää, mikä koulu käyttää mitäkin oppikirjasarjaa. Koulut myös vaihtavat oppikirjasarjoja usein ja vaadittavat painokset muuttuvat liki vuosittain.
