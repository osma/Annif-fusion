Haluaisin lukea kirjoja ääneen ja taltioida ne "äänikirjoiksi". Jakaisin ne esim. YouTubessa kaikkien kuultavaksi. Tietääkseni kirjojen tekijänoikeudet ovat voimassa 70 vuotta tekijän kuoleman jälkeen. Voinko siten jakaa vapaasti esim. Aleksis Kiven tuotantoa ihmisten kuultavaksi?
Täytyy heti aluksi varoittaa, että me vastaajat emme ole laintulkinnan ammattilaisia, joten vastaus on laadittu vain maallikkotietämyksen perusteella. Varmempaa tietoa saat laintulkinnan ammattilaisilta.

Suomen tekijänoikeuslain mukaan tosiaan tekijänoikeussuojan kesto on 70 vuotta tekijän kuolemasta (43 §). Jos tekijää ei tiedetä, suoja-aika 70 vuotta teoksen julkaisuvuodesta (44 §). Erikseen vielä aikaisemmin julkaisematon teos saa julkaisun jälkeen 25 vuoden suoja-ajan (44 a §). Aleksis Kiven tuotanto on siis periaatteessa tekijänoikeuksista vapaata, jollei kyseessä ole 25 vuoden sisällä julkaisu aikaisemmin julkaisematon materiaali.

On hyvä muistaa, että tekijänoikeuden suoja koskee myös teoksen mahdollisia muita tekijöitä kuten suomentajaa. Jos teosta on muokattu paljon, esimerkiksi tehty selkokielinen versio, muokkaaja saattaa saada siihen oman tekijänoikeutensa, mikäli hänen panoksensa voidaan katsoa ylittävän ns. teoskynnyksen. Pelkkä pieni kielenhuolto tuskin sitä vielä ylittää.

Tekijänoikeuslaki löytyy kokonaisuudessaan Finlex-tietokannasta osoitteesta http://www.finlex.fi/fi/laki/ajantasa/1961/19610404. Jos tekijänoikeuden tulkinta kiinnostaa laajemmin, voin suositella Pirkko-Liisa Haarmannin teosta ”Tekijänoikeus ja lähioikeudet” (3. uudistettu painos; Talentum, 2005).
