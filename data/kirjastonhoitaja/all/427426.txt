Olen pitkään etsinyt sen elokuvan nimeä, joka on kuvattu Suomessa joskus 60-luvulla, mutta joka on kuitenkin kokonaan englanninkielinen. En muista ollenkaan minkämaalaiset näyttelijät leffassa olisi ollut, olisiko kirjastonhoitajalla hajua asiasta?
Vuonna 1965 valmistui David Leanin ohjaama elokuva Tohtori Zivago, jonka Siperia-osuudet on kuvattu Suomessa Kolilla, Punkaharjulla ja Joensuussa Pyhäselän jäällä. Elokuvan pääosissa ovat Omar Sharif, Julie Christie ja Geraldine Chaplin.

Tämä löytyy myös Kansallisen audiovisuaalisen arkiston luettelosta, jossa listataan elokuvia, jossa Suomi on kuvattu Venäjänä: http://www.kava.fi/elavan-kuvan-museo/arkiston-aarteet/suomi-venajana-elokuvissa .
Kavan listassa on myös kaksi muuta 1960-luvulla osin Suomessa filmattua elokuvaa: Miljardin dollarin aivot / ohjaaja Ken Russell. 1967 ja Kremlin kirje / ohjaaja John Huston. 1969, jonka teatteriensi-ilta oli tosin vasta vuonna 1970.

Kirjassa Outi Heiskanen: Tehtävä Suomessa : kotimaamme ulkomaisissa elokuvissa. 2008, kerrotaan laajemminkin näistä edellä mainituista elokuvista. Lisäksi siellä mainitaan sellaiset elokuvat kuin Kalastajan kengät / ohjaaja Michael Anderson (1968) ja Peilisota / ohjaaja Frank Pierson (1969), joita on kuvattu Suomessa.
