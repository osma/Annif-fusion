Lasten runo- ja lorukokoelmassa Pikku pegasos on Martti Haavion Laulu nukkumatista -runo. ( Laulu Sininen uni) Aloin laulaa lapselleni siitä sanoja luntaten, mutta huomasin, että sanat on erilaiset, mitä olen tuohon lauluun kuullut. Ainakin ensimmäisessä säkeistössä Pegasos versiossa nukkumatti lyö    n y r k i l l ä   ovehen ja laulun sanoissa   h i l j a a . Muitakin eroavia kohtia taitaa olla. Milloin ja kuka on sanoja muuttanut, kummat on alkuperäiset?
Alkuperäisessä Martti Haavion runossa Laulu nukkumatista nukkumatti "ovehen nyrkillä lyö". Tässä muodossa runo esiintyy satu- luku- ja runokirjoissa. Suomen Nuorisokirjallisuuden Instituutin kirjaston Onnet-tietokanta löytää runon yli 20 eri kirjasta: 

http://www.tampere.fi/kirjasto/sni/snkirja.htm

Lauluna runo on nimeltään Sininen uni, ja laulun sanoissa nukkumatti tosiaan "ovehen hiljaa lyö".

Nyrkillä oveen lyöminen kuuluu siis alkuperäiseen versioon. Syytä runon muuttamiseen laulunsanoina ei löytynyt, mutta ehkäpä haluttiin laulusovituksen sanoista tehdä alkuperäistä unettavammat.
