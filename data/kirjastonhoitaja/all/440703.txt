Onko muuten olemassa juridisia esteitä sille, että kirjastoista voisi ostaa kirjoja tai että siellä saisi markkinoida kirjoja? -- Entä kuinka helppoa on ottaa yhteys jonkun kirjan aihepiirin jatko-opiskelijaan, jos kiinnostuu jostakin asiasta jossakin kirjastossa: voisiko tätä varten olla joku sovellus: jos vaikka näen hyllyssä kirjan "fantasiakirjallisuuden nousu 1980-luvulta lähtien", niin voisin parilla napinpainalluksella saada chat-yhteyden juuri sen alan jatko-opiskelijaan ja kysyä lisätietoja.
Itse asiassa aika monissa kirjastoissa myydään jo nyt poistokirjoja, ja joskus kirjastot saattavat myydä myös omia julkaisujaan. Siinä mielessä kirjojen myymistä jo tapahtuu.

Myös ulkopuoliset ovat myyneet ainakin Helsingin kaupunginkirjastossa kirjoja tietyissä tilanteissa, joissa asiasta on erikseen sovittu. Esimerkiksi osassa Kallion Dekkarikirjastossa pidetyissä, Suomen dekkariseuran järjestämissä Dekkari-illoissa on saattanut olla myytävänä kirjaa, jota tapahtumassa käsitellään. Pasilan kirjastossa taas on järjestetty useammankin kirjan somalikirjamessut, joissa on ollut paljonkin myyntipöytiä. Toisaalta Vuotalossa, jossa Vuosaaren kirjasto sijaitsee, on kirjamyymälä, joskin se ei varsinaisen kirjaston ulkopuolella ja arvatenkin toimii omalla vuokrasopimuksella.

Kirjastoissa harrastettuun pienimuotoiseen myyntiin siis ei liene varsinaisia juridisia esteitä, kunhan toiminta ei uhkaa kirjaston perustehtäviä. Ongelmalliseksi myynti voisi ehkä muodostua kovin laajana ja toistuvana, jolloin se saattaisi myös vääristää kilpailua, jos joku myyntitaho saisi toimia sille ilmaisissa kirjaston tiloissa muiden maksaessa omistaan.

Hiukan tämänkaltaisia asioita on käsitelty Opetusministeriön Muistilistassa yleisten kirjastojen sponsorointi-, mainonta- ja markkinointiyhteistyön pelisäännöistä, joka löytyy osoitteesta http://www.minedu.fi/export/sites/default/OPM/Kirjastot/linjaukset_ja_hankkeet/kirjastopoliittinen_ohjelma/liitteet/sponsorointi.pdf. Ne ovat tosin vain avuksi tarkoitettuja ohjeita, eivät varsinaisesti sitovaa juridiikkaa.

Kuvaamassasi sovelluksessa saattaisi olla aika työlästä sen ylläpitäminen. Jokainen halukas vastaaja pitäisi erikseen pyytää mukaan, tai hänen pitäisi omatoimisesti löytää palvelu. Tietoja pitäisi myös koko ajan päivittää järjestelmään, kun esimerkiksi opinnäyte valmistuu. Yliopistoilla on jonkin verran listoja opiskelijoiden tutkimusaiheista, mutta tietoa on käsittääkseni aika hajanaista ja kaikkea muuta kuin kattavaa. Sinänsä jos löytää tiedon, että joku tekee tutkimusta jostakin aiheesta, häneen voi toki ottaa yhteyttä jo nytkin, ja oman kokemukseni mukaan tutkijat ovat usein mielellään valmiita vastaamaan kysymyksiin tai kertomaan aiheesta.

Täällä ja muissa verkkotietopalveluissa otamme tarvittaessa myös yhteyttä asiantuntijoihin kysyäksemme lisätietoja. Tarjoamme toki oman osaamisemmekin puitteissa mielellämme lisätietoa eri aiheista ja lukuvinkkejä. Kirjastossa on töissä monia aloja tuntevia ihmisiä, ja meidän leipälajimme on tiedonhaku sellaisistakin aiheista, joita emme perusteellisesti tunne.
