Ihmettelen, mitä merkittävää / kiinnostavaa Suomessa ja maailmalla tapahtui 8.4.1950?
Internet-tietosanakirja Wikipediassa on myös kaikille vuoden päiville omat sivunsa, joilla listataan ko. päivämäärien merkittäviä tapahtumia eri vuosina. Päivämäärän 8. huhtikuuta  englanninkielinen Wikipedia-sivu listaa hieman enemmän kyseisen päivän tapahtumia kuin suomenkielisen Wikipedian vastaava sivu, myös vuodelta 1950. Valitettavasti listoista ei kuitenkaan löydy suomalaisia tapahtumia ko. päivältä.

8. huhtikuuta vuonna 1950 silloin vielä nuorten vastaitsenäistyneiden naapurivaltioiden Intian ja Pakistanin pääministerit Jawaharlal Nehru ja Liaquat Ali Khan allekirjoittivat ns. Liaquat–Nehru -sopimuksen, jonka tarkoituksena oli suojella molempien maiden etnisten vähemmistöjen asemaa ja hillitä levottomuuksia eri kansanryhmien välillä. 

8. huhtikuuta 1950 syntyi puolalainen Grzegorz Lato, joka oli 1970-luvulla Euroopan arvostetuimpia jalkapalloilijoita. Esim. 1974 MM-kilpailuissa Lato voitti turnauksen maalikuninkuuden seitsemällä maalilla. Olympiakisoissa Lato voitti kultaa vuonna 1972 ja hopeaa 1976. 

Samana päivänä 8. 4. 1950 kuoli 61-vuoden ikäisenä kuuluisa puolalaissyntyinen venäläinen balettitanssija Vatslav Nižinski, joka oli aiemmin saavuttanut mainetta Ballet Russes -seurueen tähtenä mm. Igor Stravinskin Kevätuhrin ja Petrushkan tulkinnoillaan. 

Suomalaisia tapahtumia vuoden 1950 huhtikuun 8. päivältä löytyisi ainakin vanhojen suomalaisten sanomalehtien mikrofilmeiltä. Lehtien mikrofilmejä voi selailla esim. Sellon kirjaston mikrofilmien lukuhuoneessa Espoossa.

Lähteitä: 
- kirja: Vuosisatamme kronikka (1987)
- Päivämäärän 8. huhtikuuta Wikipedia-sivu suomeksi ja englanniksi:
http://fi.wikipedia.org/wiki/8._huhtikuuta
http://en.wikipedia.org/wiki/April_8
