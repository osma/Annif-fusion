Helsingin kaupunginmuseo avaa uuden museon, Koulumuseon 8.4.2000. Museo käsittelee Helsingin koulujen historiaa aina niiden perustamisesta lähtien nykypäivään asti. Kuulun näyttelytyöryhmään ja tehtäväni on selvittää museoon tulevaa äänimaailmaa. Musiikkikaupoista ei löydy mitään vanhoja lastenlauluja, ainakaan ilman diskojumputusta taustalla.

Olin yhteydessä YLE:n levystöön ja sieltä kerrottiin, että teillä on käytössä "fono" tietokanta, josta näkee heidän äänitteensä. 

Jos teillä on se käytössänne, niin voisinko saada tietoja lasten laulamista koululauluista eri vuosikymmeniltä. 

Aihepiirit, jotka tulisivat kysymykseen: 
1) Joulu- ja talvilaulut 
2) Kevätjuhlaan ja kesään liittyvät
3) Maakuntalaulut 
4) Terveyteen liittyvät lastenlaulut 


Suomalaista koululauperinnettä käsittelee ansiokkaasti viime vuonna ilmestynyt Reijo Pajamon "Lehti puusta variseepi - suomalainen koululauluperinne" ISBN 9510234478. Teoksesta löytyy keskeisimmät koululaulumme nuotteina ja lisäksi katsaus niiden taustoihin ja koululauluperinteeseen. Teoksen saatavuuden voi tarkistaa pääkaupunkiseudun PLUSSA-tietokannasta osoitteesta http://www.libplussa.fi/. 

Helsingin kaupunginkirjaston kokoelmissa on runsaasti ko. lauluja sisältäviä vanhoja laulukirjoja. Koska suurin osa niistä on sijoitettu kirjavarastoon, kannattaa niistä kiinnostuneiden hakeutua pääkirjaston musiikkiosastolle. 

FONO-tietokanta on kirjastoissa käytettävissä verkon kautta, mutta juuri nyt yhteydensaanti on ainakin Itäkeskuksesta käsin epäonnistunut. Siksipä Fono-haku kannattaakin tehdä pääkirjaston musiikkiosastolta, jossa yhteys toimii teknisesti hieman eri tavalla. Näin laaja tiedonhaku edellyttää mielestäni käyntiä kirjastossa ja voin tässä yhteydessä vain viitata niihin käytännön ongelmiin, joihin jo tutustuitte musiikkikaupoissa.

Kaupallisessa levityksessä on perin vähän sellaisia äänitteitä, jotka palvelisivat po. tarkoitusta. Kirjastojen kokoelmista löytyy "nykyaikaista" lastenmusiikkia ja jonkin verran lapsikuorojen äänitteitä. Nämä ovat kuitenkin etupäässä joulu- tai hengellistä musiikkia tai sitten lapsikuoroille sävellettyä taidemusiikkia. Koulukuorojen äänitteille on tyypillistä pienet painosmäärät ja ei-kaupalliset jakelukanavat (kuorolaiset myyvät äänitteitä koteihin ja sukulaisille). 

Äänitteiden käyttö näyttelyn äänimaisemana sivuaa tekijänoikeudellisia kysymyksiä, joista tapauskohtaisesti saa tietoa TEOSTOsta(http://www.teosto.fi). Joillakin kouluilla, eritoten musiikkipainotteisilla saattaa olla omia äänitearkistoja, joista voi olla apua. Aihepiirin laajuuden ja toisaalta äänidokumenttien vähäisyyden takia kannattanee asioida pääkirjaston musiikkiosastolla.  
