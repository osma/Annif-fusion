Hei! Pyytäisin neuvoanne seuraavasti:

1) voiko kirjaston kautta lainata espanjan- tai ranskankielisiä äänikirjoja?
2) onko olemassa lastenkirjaa 3-4-vuotiaalle, jossa käsiteltäisiin pikkusisaruksen tulemista perheeseen?
3) työkaverini kertoi kuulleensa kirjasta - ilmeisesti aikuisille suunnatusta - jossa käsitellään sitä, miten lapsen kysymykseen "mistä vauvat tulevat" voi vastata, jos ei halua turvautua tarinaan haikarasta. Pystyisittekö te löytämään jonkin aihetta käsittelevän kirjan?
Helmet-kirjastoista voit lainata sekä espanjan- että ranskankielisiä äänikirjoja. Helmet-hausta (http://www.helmet.fi/fi-FI) löydät ne näin: mene etusivulta tarkennettuun hakuun, kirjoita hakusanaksi äänikirjat ja valitse kielivalikosta espanja tai ranska.

3-4-vuotiaalle sopivia, pikkusisaruksen tulosta perheeseen kertovia kirjoja ovat vaikkapa nämä:

- Vallaton vauva tulee kotiin / Thomas Svensson
- Vallaton vauva valtaa vatsan / Thomas Svensson
- Laurasta tulee isosisko / teksti: Liane Schneider
- Franklin saa pikkusiskon / kirjoittanut Paulette Bourgeois
- Pikkukani ja uudet vauvat / Harry Horse
- Mistä tuo vauva tulla tupsahti? / Debi Gliori
- Äiti ja elämän salaisuudet / Babette Cole

Osaa yllä mainituista kirjoista voi hyvin käyttää lapsen kanssa ”mistä vauvat tulevat” –asian käsittelyyn. Alla on pari aikuisten kirjaa, joissa käsitellään aihetta myös pienten lasten kannalta.

- Huomenna pannaan pussauskoppiin : eväitä tyttönä ja poikana kasvamisen haasteisiin syntymästä murrosikään / Raisa Cacciatore 
- Tytöt, pojat ja seksi : kuinka tuen lapsen seksuaalista kasvua / Saara Kinnunen 

Kaikki kirjat ovat lainattavissa Helmet-kirjastoista.
