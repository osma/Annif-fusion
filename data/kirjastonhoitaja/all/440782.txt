Mitä Aapista on käytetty kansakouluissa vuonna 1933? Henkilö on syntynyt 1926 ja mennyt seitsemän vuotiaana kansakoulun ensimmäiselle luokalle. Kotipaikkakunta on ollut Säkkijärvi nykyisen itärajan takana.
1920- ja 30-lukujen taitteessa Suomessa julkaistiin koko joukko aapisia. Oheinen luettelo ei ole täydellinen, mutta kaikki tärkeimmät sen aikaiset oppikirjakustantajat ja lukuopetuksessa käytettyjen kirjojen laatijat ovat siinä kyllä mukana. Valistus oli pitkään yksi merkittävimmistä oppikirjojen kustantajista maassamme, joten vuonna 1933 koulunsa aloittanut ensiluokkalainen on hyvinkin saattanut saada lukemisoppia J. K. Santalan Alakansakoulun aapisesta. Toisaalta, 30-luvun luetuimmaksi tietokirjailijaksemme mainittua Aukusti Saloa ja hänen Uutta aapistaan on vaikea jättää laskuista: on sanottu, että 50-70% maamme kansakoululaisista luki Salon laatimia oppikirjoja. Jos karjalaisnäkökulma otetaan huomioon, vahvaksi ehdokkaaksi nousee myös Sortavalassa vaikuttaneen Fritiof Hillin Alkukoulun aapinen ja lukukirja. Karjalan voittopuolisesti ortodoksisissa pitäjissä on 30-luvun alussa mitä luultavimmin käytetty Suomen kreikkalaiskatolisen väestön tarpeeksi laadittua aapista Lasten paras ystävä - tuskin kuitenkaan Säkkijärvellä.

HEINÄMAA, Siviä, Aapinen. WSOY, 1928
KANNINEN, August, Aapinen : kotiopetusta ja pienten kouluja varten. Valistus, 1928
NIEMI, Herman, Kodin aapinen : opas lukemista aljettaessa. WSOY, 1928
TOUKOLA, Aleks, Uusi kuva-aapinen : lasten ensimmäistä opetusta varten. Otto Andersin, 1928
Lasten paras ystävä : aapinen Suomen kreikkalaiskatolisen väestön tarpeeksi. Pyh. Sergein ja Hermanin veljeskunta, [1929]
OJAMAA, Olli, Suomen lasten maatalous-aapinen. Maalaiskuntien liitto, 1929
SALO, Aukusti, Uusi aapinen ja lukukirja : 18- ja 12-viikkoisia alakansakouluja varten. Otava, 1929
SETÄLÄ, E. N., Veikon ja siskon aapiskirja. 1, Aakkoset. Otava, 1929
Suomen lasten aapinen : alakansakoulun lukukirja 1. Maalaiskuntien liitto, 1929
HILLI, Fritiof, Alkukoulun aapinen ja lukukirja. Tekijä, 1930
NIEMI, Herman, Aapinen : tavallisen vinokirjoituksen mukaan. Otava, 1930
SANTALA, J. K., Alakansakoulun aapinen. Valistus, 1930
KODIN ja koulun ensimmäinen kirja. Otava, 1931
Kuva-aapinen : lasten ensimmäistä opetusta varten. Otto Andersin, 1931
SALO, Aukusti, Uusi aapinen : alakansakoulun ja kodin lukukirja 1. Otava, 1931
KAPARI, Helmi, Aapinen. Koulutarpeiden keskusliike, [1932]

Lähteitä ja oheismateriaalia:
http://www.uta.fi/kirjasto/kokoelmat/erikoiskokoelmat/muutkokoelmat/aukusti_salo.html
http://www.lastenkirjainstituutti.fi/wp-content/uploads/2010/05/Aapisn%C3%A4yttely.pdf
