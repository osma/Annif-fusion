Löytyykö vuosisadanvaihteen kirjallisuudesta esimerkkejä, joissa nainen (uhri) ei pääse eroon viettelijästään (raiskaaja, Don Juan)? Mieleen tulee ainoastaan Laulu tulipunaisesta kukasta ja tyttö, joka luulee, että Olavi on hänen lapsensa isä.

Löytyykö esimerkkejä esim. Maria Jotunin tuotannosta?
Täysin kysymyksesi mukaisia teoksia en keksi, mutta Maria Jotunin Huojuva talo (tosin kirjoitettu vasta 1930-luvulla) kuvaa avioliittoa tyranniksi osoittautuvan miehen kanssa. Minna Canthin Hannassa, Sylvissä ja Salakarissa käsitellään epäluotettaviin viettelijöihin rakastuvia naisia ja heidän kohtaloitaan. Juhani Ahon Juhassa nimihenkilön vaimo Marja lähtee huijariksi osoittautuvan Shemeikan matkaan, mutta pääsee irti suhteesta. Teuvo Pakkalan Elsa ja Minna Canthin Anna Liisa taas sivuavat aihetta suhteen seurausten ja sukupuolimoraalin kautta.
