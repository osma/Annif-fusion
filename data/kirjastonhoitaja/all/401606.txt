Löytyykö kirjaa, joka kertoisi musiikin historiasta eli miksi
useammissa nuoteissa soitto nopeus on italiaksi eikä esim. englanniksi?
Länsimaisen taidemusiikin historian perusteellinen selvitys löytyy kirjastosta esim. nimekkeellä "The Oxford history of western music". Suppeampi, mutta kuitenkin asiantunteva ja monipuolinen suomenkielinen musiikin yleisteos on "Musiikkikirja - Johdatus musiikin ymmärtämiseen sanoin ja kuvin" (toim. Karma, Usma, Veijola). Tässä kirjassa kerrotaan helppotajuisesti erilaisista musiikkiin liittyvistä ilmiöistä - niin länsimaisesta kuin muistakin merkittävistä musiikkikulttuureista, soittimista, säveltäjistä, musiikin kuuntelemisesta, musiikkikasvatuksesta jne.

Eri tyylikausia ja niiden erityispiirteitä länsimaisessa taidemusiikissa esitellään tiiviisti ja selkeästi mm. Jorma Kontusen lähinnä musiikkianalyyttistä näkökulmaa painottavassa kirjasarjassa "Musiikin kieli" (osat 1-3). Nämä teokset ovat käytössä mm. useissa musiikkioppilaitoksissa yleisen musiikkitiedon opetuksessa.

Italiankielisten musiikkitermien käyttö erityisesti ns. klassisen musiikin notaatiossa selittynee ensisijaisesti pitkällä traditiolla, jota ei vain yksinkertaisesti ole katsottu välttämättömäksi/hyödylliseksi alkaa myöhemmin muuttaa. Länsimaisen taidemusiikin kehittyessä elettiin hyvin merkityksellistä, musiikin säveltämisen ja esittämisen traditioita perustavalla tavalla ohjannutta "valtakautta" Euroopan italiankielisellä alueella. Näin ollen myös esittämistä koskevien merkintätapojen, kuten mainitsemiesi tempomerkintöjen terminologia (sanasto) syntyi pääosin italiankielisenä.
