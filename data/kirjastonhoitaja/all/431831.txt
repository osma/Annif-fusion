Koti- ja ulkomaista lyriikkaa aiheista skitsofrenia, mielenterveys, mielisairaus, mielisairaala, psykoosi. Miten voisin hakea kyseistä materiaalia? Vertaistukiryhmässä on tarkoitus pitää runoraati teemana mielenterveys. Olisiko mahdollista löytää vaikka Lauri Viidan tai Uuno Kailaksen runoista jotakin sopivaa kun he ovat mieleltään sairastuneet itsekin?
Lauri Viidan Kootut runot sisältää varmaan joitakin aiheeseen sopivia runoja. Vuoden 2006 painos on uusin, ja siinä on alussa luonnehdintaa runoilijasta. Uuno Kailaksen runoissa on myös mielenterveyteen liittyviä runoja. Hänestä on Kalle Achte julkaissut kirjan: Uuno Kailas, runoilija psykiatrin silmin. Kirjassa on myös Kailaksen runoja asiayhteyksissä. Häneltä on ilmestynyt lukuisia runokokoelmia, yksi koottujen runojen kokoelma on Palava laulu : valitut runot, 2000.

Uuno Kailas on kääntänyt suomenruotsalaista runoutta, ja niistä L. Onervan ja Edith Södergranin runoissa on teemaan sopivia runoja, esimerkiksi kokoelmissa L. Onerva: Siivet : runoja vuosilta 1945-1952;
Edith Södergran: Levottomia unia ja Kultaiset linnut. Uudempien suomenruotsalaisten runoilijoiden Leif Färdingin, Märta Tikkasen ja Claes Anderssonin runoissa on aiheeseen liittyviä runoja. Katso Märta Tikkanen: Pimeys ilon syvyys ja Leif Färding: Ihan kuin ihminen kuuntelisi ja Kasvojen valossa ja Claes Andersson: Vuoden viimeinen kesä. Vähemmän tunnettuja, mutta suoraan mielenterveys-teemasta ovat kirjoittaneet runoteokset Maria Syvälä: Älä sylje minua syliisi ja nimimerkki Susupetal: Sairaalapäiväkirja. 

Amerikkalaista runoilijaa Sylvia Plathia ei voi sivuuttaa tässä yhteydessä. Hänen runokoelmansa Ariel sivuaa suoraan teemaa. 

Joensuun seutukirjaston Jokunen-aineistorekisteristä voit hakea tekijällä tai kirjan nimellä ja katsoa saatavuutta: http://jokunen.jns.fi/?formid=form2
