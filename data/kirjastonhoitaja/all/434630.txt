Puolalaiskirjailijan teos on kadonnut kirjastoista. Muistan, kuinka lainasin 1980-luvun alussa puolalaisen kirjailija Stanisław Jerzy Lecin teoksen kirjastosta. Aivan loistavia mietelauseita, aivan loistavaa toisinajattelua sosialismin orjuudessa eläneeltä puolalaiselta. Miksi hänen kirjaansa ei enää nykyään löydy kirjastoista? Vaarantaako se Suomen ja Venäjän ystävällismieliset suhteet, koska se aikoinaan arvosteli Neuvostoliittoa, ja samalla siis Venäjän ylivaltaa Itä-Euroopassa? Siksikö se on poistettu?
Kysymyksessä lienee Lecin teos "Vastakarvaan". Jos se on poistettu käyttämästäsi kirjastosta, on syynä kuluminen, onhan se ollut jo 30 vuotta käytössä. Poistettu tai siirretty keskusvarastoon.

HelMet-kirjastolla on Stanislaw Jerzy Lecin kirjoja kahdella kielellä kuusi nimikettä, yhteensä 41 nidettä. Myös muuta totalitarismia yleisesti tai Neuvostoliittoa erityisesti kritisoivaa kirjallisuutta on tarjolla. Oletko lukenut Slawomir Mrozekia?
