Hei!! Olen ollut niin tyytyväinen vastauksiinne, että rohkenen jatkaa kyselyä. Löytyyköhän Turusta näyttelyä tms, jossa olisi kuvia/piirroksia yms eläimistä??
Kiitos etukäteen vastauksesta!! t. merja
Hei Merja,

vaikkei Turussa tällä hetkellä olekaan pelkästään eläimiin keskittyvää näyttelyä, niin löysimme näyttelyitä, joissa aihetta sivutaan:

http://www.logomo.fi/fi/tapahtumat/nayttelyt/hejhylje-nayttelysarja/

http://www.turku.fi/public/default.aspx?nodeid=17827&culture;=fi-FI&contentlan;=1

Turun Taidelainaamossa, Vanhalla Suurtorilla, on kokoelmissa myös useita eläinaiheisia taideteoksia. 

http://www.turuntaidelainaamo.fi/

Pienissä gallerioissa näyttelyt vaihtuvat museoita nopeampaan tahtiin, joten niissäkin kannattaa vierailla. Turun kaupungin ylläpitämään tapahtumakalenteriin päivitetään ajankohtaiset taidenäyttelyt.

http://www.turku.fi/tapahtumat/?nodeid=9884

Julkisessa kaupunkitilassa eläinaiheisten veistosten ihailun voi yhdistää vaikkapa kesäiseen iltakävelyyn. Aboa Vetus & Ars Nova -taidemuseon edessä on Hanna Vihriälän Norsuaukio-veistos ja Aura-joessa kirjaston kohdalla ui parvi Reima Nurmikon haahkoja. Niiden ihailu onnistuu parhaiten uudelta Kirjastosillalta. Pääkirjaston sisäpihalla ammuu Miina Äkkijyrkän teräksinen Sweet Mellow Yellow, jonka varjossa voi nauttia vaikka kahvikupposen. Matkaa voi jatkaa vielä Yliopistonkadulle, jossa voi silittää Rafael Saifulinin Onnenhevosen pronssista turpaa. Jos tässä ei ollut tarpeeksi iltakävelyä, niin Caribia-kylpylän edustalla liikennettä valvoo kumiankan ja marsipaaniporsaan risteytys, Alvar Gullichsenin Posankka.
