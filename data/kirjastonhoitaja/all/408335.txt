Onko maahanmuuttajalapsille ja nuorille suunnatuista kaunokirjallisista teoksista olemassa mitään luetteloa? Jos on, niin voiko sen saada käsiin? Onko tällaisia teoksia ylipäätään olemassa, jossa käsiteltäisiin ryhmää kiinnostavia asioita selkokielellä?
Maahanmuuttajalapsille ja -nuorille ei ole julkaistu juuri ollenkaan omaa kirjallisuutta suomen kielellä. Oulun kaupunginkirjaston lasten ja nuorten osaston kokoelmista löytyy: Juttuja ja tuttuja: Suomea toisena kielenä
seitsemäsluokkalaisille sekä Yhteistä ja omaa: Suomea toisena kielenä kahdeksasluokkalaisille. Kirjat sisältävät lyhyitä tarinoita sanastoineen. Satuja ystävältä-teoksessa saduista on sekä vieras- että suomenkielinen versio. Aika hyvää kielitaitoa vaatii Syvän tuulen teillä: monikulttuurisen kirjallisuuden antologia. Selkokirjojen valikoima alkaa olla sen verran runsas, että niistä varmasti löytyy maahanmuuttajanuorillekin sopivia. Somalian- ja vietnaminkielistä kirjallisuutta löytyy Oulun kaupunginkirjastosta jonkin verran - tosin enemmistö niistäkin on joko lastenkirjoja tai aikuisten romaaneja.
Helsingissä toimivasta Ulkomaalaiskirjastosta
(www.lib.hel.fi/fi-FI/ulkomaalaiskirjasto/)voi tarvittaessa saada kirjoja kaukolainaksi.
