Onko mahdollista saada kaukolainaan mikrofilmiä Mikkelin maakunta-arkistosta. ent. Metsäpirtin evankelis-luterilaisen seurakunnan vuosien 1897-1949 kirkonkirjoja. (erityisesti vuosien 1941-1949 pääkirjan sivu 613 kiinnostaa)
Metsäpirtti on luovutetulla alueella, ja luovutetun alueen kirkonkirjat säilytetään Mikkelin maakunta-arkistossa.  Varhaisemmat kirkonkirjat on kuvattu rullamuotoon, ja näitä mikrofilmirullia antaa kukin maakunta-arkisto kaukolainaan oman toimialueensa seurakunnista - myös muutamissa maakuntakirjastoissa on hyvä kokoelma mikrofilmejä.  Arkistolaitoksen taksat: 1-4 rullan lähetys 8,50 euroa ja 5 rullan lähetys 9,50 euroa.  Lisäksi tulee luonnollisesti paikallisen kirjaston oma maksu.

1800-luvun loppupuolen kirkonkirjat on puolestaan kuvattu korttimuotoon, ja filmikortteja lähettää kaukolainaan ainoastaan Mikkelin maakunta-arkisto, siis keskitetysti, koko maan seurakunnista ja myös luovutetulta alueelta; ja kortteja koskevat kaukolainapyynnöt suunnataan nimenomaan Mikkeliin eikä oman alueen maakunta-arkistoon.  Arkistolaitoksen taksa: 1-300 korttia 9 euroa, 301-500 korttia 12,70 euroa.

Kirkonkirjat niin kuin muutkin asiakirjat ovat pääsääntöisesti julkisia, mutta sataa vuotta nuorempi kirkonkirja-aineisto on yksilön tietosuojan vuoksi hiukan tarkemman kontrollin alaisena.  1900-luvun kirkonkirjoja on melko paljon kuvattu mikrokorteille, mutta niitä ei lähetetä kaukolainaan eikä niistä saa ottaa valokopioita.  Tutkija saa ne luettavakseen seurakunnan alueen maakunta-arkistossa allekirjoitettuaan sitoumuksen, ettei käytä väärin niissä olevia tietoja, ja muistiinpanoja saa tehdä.  Joidenkin seurakuntien kirkkoherranvirastoissa tutkija saa lukea myös 100 vuotta nuorempaa aineistoa sitoumuksen allekirjoitettuaan.  Luovutetun alueen seurakuntien tuoreita filmikortteja pääsee tutkimaan siis vain MMA:ssa.  Toinen keino saada tietoa asiakirjasta on pyytää sitä viranomaiselta, Metsäpirtin tapauksessa MMA:lta.  Se on käytännössä melko aikaaviepä ja suhteellisen kallis menetelmä; työ tehdään virkatyönä.

Mainittakoon vielä, että Kansallisarkiston kokoelmissa on mikrofilmirullat koko maan alueelta ja 1800-luvun loppupuolelta kuvatut filmikortit myös koko maan alueelta luovutettu alue mukaan lukien.  Mutta 1900-luvun aineistoa KA:ssa on vain niistä muutamasta kunnasta, joiden maakunta-arkiston tehtäviä KA hoitaa (sikäli kuin aineistoa on kuvattu).
