Miksi kuolemansyyntutkijaa kutsutaan virallisesti? Ja mitä reittiä tähän ammattiin pääsee, jos on lukion kautta menossa?
Kuolemansyyntutkijalla tarkoittanet joko oikeuslääkäriä tai patologia. Nämä sekoitetaan usein toisiinsa, mutta toimenkuvat ovat kuitenkin erilaiset. 

Patologi suorittaa ruumiinavauksia (kuolinsyy, mahdolliset sairaudet) sekä tutkii kudos- ja solunäytteitä. Lisätietoja patologin työstä löytyy esim. Kuopion yliopiston sivuilta: http://www.uku.fi/patol/
Oikeuslääkärin työnkuva liittyy enemmän rikoksien tutkintaan (oikeuslääketieteelliset avaukset). Oikeuslääketieteestä lisää esim. Helsingin yliopiston sivuilta: http://www.oll.helsinki.fi/index.htm 

Patologi ja oikeuslääkäri ovat erikoislääkäreitä, jotka ovat suorittaneet lääketieteen lisensiaatin tutkinnon (6 vuotta) sekä erikoislääkärin erikoistumisopinnot (n. 5 v.). Erikoistuminen tapahtuu pääasiallisesti käytännön työssä ja erikoislääkäreitä koulutetaan mm. yliopistosairaaloissa. 

Lukion jälkeen edessä ovat siis yliopisto-opinnot. Lääketiedettä voi opiskella seuraavissa yliopistoissa:
Helsingin yliopisto, http://www.med.helsinki.fi/ 
Itä-Suomen yliopisto (Kuopio), http://www.uef.fi/web/opiskelu/laaketiede
Oulun yliopisto, http://www.medicine.oulu.fi/peruskoulutus/laaketieteen-koulutusohjelma.html
Tampereen yliopisto, http://www.uta.fi/opiskelu/oppiaineet/laaketiede.html
Turun yliopisto, http://www.med.utu.fi/opiskelu/ll_koulutusohjelma/

Lääketieteellisissä tiedekunnissa voi suorittaa erikoislääkärikoulutuksen niin patologian kuin oikeuslääketieteenkin alalta. Opintojen sisällöissä ja painotuksissa on eroja yliopistojen välillä. Lisätietoja lääketieteellisen pääsykokeesta löytyy mm. Opiskelupaikan verkkosivuilta: http://www.opiskelupaikka.fi/fin/Paasykoe/Laaketieteellisen-paasykoe

Kannattaa myös ottaa yhteyttä oman lukion opintoneuvojaan, jolta saat lisäapua jatko-opintojen suunnitteluun.
