Mikä tai  mitkä ruokalajit olivat Sibeliuksen mieleisiä, niin arjessa kun juhlassakin? Entäs mieli leivonnainen?
Kerrotaan, että kun nuori rouva Aino Sibelius oli kysellyt miehensä ateriatoiveita, tämä oli vastannut: "Shampanjaa ja ostereita!"  Ainolan päivittäisenä arkiruokana tarjottiin kuitenkin usein puuroa, keitettyjä perunoita ja sianlihakastiketta sekä kasviksia ja hedelmiä Ainon huolella hoitamasta puutarhasta. Yleinen pyhäruoka taas oli vasikanpaisti ja vihreät herneet. Juhla-aterioille Ainolan keittäjä Helmi Vainikainen sai tehdä lintupaistia, jota Sibelius piti lempiruokanaan ostereiden jälkeen. Ruokajuomana oli punaviiniä, merkkeinä esimerkiksi Chateau Paveil de Luze ja Pontet-Canet. 
Sibelius nautti erityisesti hyvistä viineistä, hänen juomamieltymyksiinsä voi tutustua lähemmin täällä: #link::d2000af5-6bfa-4f3d-bbef-b777562ddb89::http://www.sibelius.fi/::linkend#suomi/erikoisaiheet/nautinta-aineet/naut_02.htm
Kirjeessä Linda Boldemanille Aino Sibelius mainitsee, että säveltäjä pitää myös kaikesta makeasta. Kerrotaan, että Sibelius nautti mielellään ennen nukkumaanmenoa laihan viskigrogin ja usein sen kanssa palan kinuskikakkua. Tämä oli hänen mielestään maailman hienoin yhdistelmä. Sibeliuksen mieleen olivat myös tartaletit suolaisella tai makealla täytteellä.  

Seuraava lainaus on Santeri Levaksen teoksesta Sibelius ja hänen Ainolansa (19559: ”Kysyin kerran rouva Sibeliukselta mestarin mieliruokia. Vähän mietittyään hän antoi tyhjentävän vastauksen: Aivan ensi sijalla ovat luullakseni osterit. Varsinaisista ruokalajeista taas sorsa ja yleensäkin metsänriista ovat hänen mieliruokiaan. Olen onnellinen, kun keksin jotakin uutta tarjottavaa, esimerkiksi nuoria vihanneksia, jotka hän täysin hyväksyy. Kiitollisempaa ruokavierasta en voisi ajatella. Juomat hän aina määrää itse ja tekee sen loistavasti.”

Sibeliuksen perheen ruokakulttuuria ja makumieltymyksiä käsitellään ainakin seuraavissa artikkeleissa ja kirjoissa:
-Nousi järvestä hauki. Mutta he söivät sen (Makujen mukana Tuusulanjärven taiteilijakoteihin)/ teksti: Jouko Tuomas-Kettunen]. – Tuusula 2001.
-Marja Pohjola: Välähdyksiä Ainolan ruokakulttuurista. 
Teoksessa Kuusan mäki : ystäväkirja Jussi Kuusanmäelle 22.12.2000.
-Sirpa Palokari: Jean Sibelius oli kaikkiruokainen herkkusuu : oodi ukonsienipihville
Julkaisussa: Suurtalousuutiset 2008 : 10, s. 24-25 (Haastateltavana järvenpääläinen matkailuopas Tarja Vuokkovaara, joka Keski-Uudenmaan matkailuoppaana hallitsee Tuusulan rantatien taiteilijakodit ja on perehtynyt Ainolan reseptiikkaan.)
-Pirjo Toikkanen: Maestro, Sibelius, lintupaistia ja kuhaa pöytään (Jean Sibelius gastronomina)
Julkaisussa Anna 2002 : 41, s. 77-82
-Virpi Sinisalo: Tarinoita ja makuelämyksiä kulttuuripolun varrelta (Tuusulanjärven taiteilijakotien keittiöiden salaisuuksia)
Julkaisussa: Koti 1998 : 10. s. 24-28.

Myös Sibelius-sivustolla osoitteessa  #link::d2000af5-6bfa-4f3d-bbef-b777562ddb89::http://www.sibelius.fi/::linkend# on paljon tietoa säveltäjästä, myös hänen perheestään ja arkielämästään Ainolassa.
