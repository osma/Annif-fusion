HEI

Minulla olisi pari kysymystä

Missä teoksessa ja milloin ovat ilmestyneet seuraavat teokset

1. Novelli Kotkanpesä Björnstjerne Björnsson
2. Kaarina Helakisan lastenruno Lounatuulen laulu

Kumpi vuosiluku on oikea?

Toim. Surojegin, Pirkko-Liisa: Katkelma kansansadusta ”Satu muurahaisesta ja karhusta”. Suomen lasten eläinsadut. 1997 vai 2010?
Bjørnstjerne Bjørnsonin novelli Kotkanpesä on ilmestynyt suomeksi ensimmäisen kerran vuonna 1885 Aatto Suppasen suomentamana hänen toimittamassaan ja WSOY:n kustantamassa novellikokoelmassa Skandinaviasta : novelli-kirja. Seuraavan kerran novelli julkaistiin vuonna 1909 niin ikään WSOY:n kustantamassa kokoelmassa Kertomuksia. Tällä kertaa suomentajina olivat Maila Talvio ja Yrjö Koskelainen. Bjørnsonin Kotkanpesä-novelli on sittemmin sisältynyt lukuisiin novelliantologioihin. Tuoreimmat julkaisut ovat Aulis Ojajärven toimittama Maailmankirjallisuuden mestarinovelleja : 1 (WSOY, 1987), Anne Helttusen ja Tuula Uusi-Hallilan toimittama Laatunovelleja (WSOY, 1998) ja Ulla Lappalaisen toimittama Virtaavan veden äärellä : eurooppalaisen kirjallisuuden antologia (Opetushallitus 2007). Kotkanpesä sisältyy Bjørnstjerne Bjørnsonin novellien kokoelmiin Vaarallinen kosinta (WSOY, 1925) ja Valitut kertomukset (WSOY, 1962).
 
Kaarinan Helakisan runo Lounatuulen laulu on ensimmäisen kerran julkaistu itseasiassa sävellettynä. Kaj Chydenius sävelsi Helakisan runon ja laulu sisältyy Finntrion esittämänä vuonna 1970 julkaistuun äänilevyyn Lounatuulen laulu : Himppuli hamppuli hoo (Love Records).

Vuonna 1971 runo pääsi Esko Ervastin ja Raija Ruusuvuoren toimittamaan alakoulun lukemistoon Lukukirja 1. (Tammi). Sittemmin runo on julkaistu mm. Kaarina Helakisan runojen kokoelmissa Posetiivi (WSOY, 1976), Annan ja Matiaksen laulut : Kaarina Helakisan lastenrunot vuosilta 1966-88 (Otava, 1988) ja Niille joilla on nauravat korvat : valitut runot (Otava, 2008). 

Pirkko-Liisa Surojeginin toimittama ja kuvittama Suomen lasten eläinsadut ilmestyi ensimmäisen kerran vuonna 1997 Otavan kustantamana. Sen jälkeen siitä on otettu lisäpainokset vuosina 2007 ja 2010. Tämän lisäksi teos on julkaistu Suuren suomalaisen kirjakerhon kirjoissa vuonna 1999 ja 2001.

Kirjan sisällysluettelossa kyseinen satu on nimellä Karhu ja muurahainen.

https://finna.fi/
https://fennica.linneanet.fi/vwebv/searchBasic?sk=fi_FI
http://lastenkirjainstituutti.fi/kirjasto/onnet-tietokanta
