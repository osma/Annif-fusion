Olen kiinnostunut kirjastoalan opinnoista, haaveena informaatikon työ. Perusopinnothan (25 op) voi suorittaa verkossa esim. Tampereella, mutta miten saisin ne aineopinnot kätevästi suoritettua, onko niitä tulossa verkkoon kokonaisuudessaan, tai johonkin kesäyliopistoon, jossa ei olisi läsnäolopakkoa. Verkko-opiskelu on kaikkein kätevintä tällä hetkellä ajatellen. Tai onko tulossa työhallinnon puolelta työllisyyskoulutuksena toteutettavaa informaatikon koulutusohjelmaa tms.
Informaatikko on kirjasto- ja tietopalvelualan virallinen ammattinimeke niin yleisissä kirjastoissa,  yliopisto- ja korkeakoulukirjastoissa kuin yrityskirjastoissakin. Informaatikon pätevyysvaatimuksena on yleensä ylempi korkeakoulututkinto, johon sisältyy tai jonka lisäksi on informaatiotutkimuksen aineopintoja vähintään 35 ov. Informaatiotutkimusta voi opiskella pääaineena Oulun ja Tampereen yliopistoissa sekä Åbo Akademissa. Myös Oulun, Seinäjoen ja Turun ammattikorkeakouluissa voi opiskella kirjasto- ja tietopalvelualaa. 

Kirjastoammattilaiset toimivat useilla eri nimikkeillä riippuen koulutuksesta ja työstä esim. informaatikko, kirjastonhoitaja, erikoiskirjastonhoitaja (korkeakouluopinnot suorittaneet), kirjastovirkailija, kirjastosihteeri, erikoiskirjastovirkailija (opistotason koulutuksen tai ammattitutkinnon suorittaneet), lisäksi käytössä saattaa olla vielä muitakin nimikkeitä esim. tietopalvelu- ja asiakaspalveluvirkailija.

Työnantajat voivat palkata informaatikon tai kirjastonhoitajan toimeen myös alemmilla pätevyysvaatimuksilla esim. alempi korkeakoulututkinto tai ammattikorkeakoulututkinto, jonka lisäksi on suoritettu 20 ov kirjastoalan opintoja.

Helsingin ja Jyväskylän kesäyliopistossa on voinut suorittaa informaatiotutkimuksen 20-25 ov:n perusopinnot, yleensä lähiopetuksena.
Tiedossamme ei ole aineopintojen (35-40 ov) laajuisia verkko-opintoja eikä myöskään työvoimahallinnon järjestämää koulutusta.

Kirjastoalan koulutuksesta lisää osoitteessa:
http://www.minedu.fi/opm/kulttuuri/kirjastot/perustietoa/kmka.html
