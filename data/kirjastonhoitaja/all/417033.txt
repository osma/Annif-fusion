Kenen kirjoittama on runo joka alkaa : "mitä näistä sanoista" Runon jatkossa toukka kirjoitti omat sanansa lehdelle ja perhonen ilmaan angervoniityn yllä. Runo on kopioitu viime vuonna jostain kirjaston runokirjasta, mutta tekijän nimi on jäänyt merkitsemättä.

Ja mistä ihmeen tietokannasta näitä runoja voi näin sitaattien kanssa etsiä. Onko sellaista toimivaa tietokantaa? Olen etsinyt jos mistä!
Valitettavasti mekään emme löytäneet kysymääsi runoa. Tarkistin muutamista netissä olevista tietokannoista ja laitoin kysymyksesi listalle, jota lukevat kirjastonhoitajat ympäri Suomen, mutta kukaan ei tunnistanut runoa! Säkeen tyylin perusteella tarkistimme Risto Rasan ja Jukka Parkkisen runokirjoja, mutta ei osunut.
Runotietokantoja ja -sivustoja on netissä paljon, valitettavasti mikään niistä ei ole kovin kattava. Käännösrunoja voi etsiä Lahden kaupunginkirjaston ylläpitämästä runotietokannasta Linkki maailman runouteen. Sivut ovat osoitteessa http://runotietokanta.kaupunginkirjasto.lahti.fi/. Runohaun lisäksi sivusto sisältää osan Linkit, jossa esitellään melkoinen määrä muita runosivustoja ja hakemistoja.
Toinen paljon käytetty runohaku on Kuusankosken kaupunginkirjaston runotietokanta osoitteessa #link::ae7f8f89-00f4-402c-8879-015cf7eb7932::http://www.kirjasto.sci.fi/runohaku/::linkend#. Se ei valitettavsti eilen tai tänään kokeillessani toiminut, toivottavasti häiriö on kuitenkin tilapäinen!
Runoja hakiessa voi kokeilla myös aivan tavallisia kirjastotietokantoja. Esim. Turun alueella käytössä olevasta Vaski-tietokannasta löytyy suuri määrä runoja sekä runon nimen että alkusanojen perusteella. Vaskiin pääsee esim. Turun kaupunginkirjaston sivujen kautta osoitteessa http://www.turku.fi/kirjasto.
