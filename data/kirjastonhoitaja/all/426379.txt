Hollannissa järjestetään vuosittain heinäkuussa Nijmegenin marssi. Marssin suorittaneet saavat Vierdaagse-ristin, joka on Alankomaissa virallinen kunniamerkki. Olisin kysynyt: voiko kyseistä mitalia kantaa suomalaisessa sotilaspuvussa, esimerkiksi reserviläistapahtumissa käytettävässä maastopuvussa? Suomalaisessa siviilipuvussa (tumma puku) ristiä ilmeisesti voi käyttää YK- ja Nato-mitalien tapaan, arvojärjestyksessä suomalaisten kunniamerkkien jälkeen.

http://fi.wikipedia.org/wiki/Nijmegenin_marssi
Yleisenä periaatteena kunnia- ja ansiomerkkien osalta on se, että suomalainen sotilas ottaa vastaan vain virallisia ulkomaisia kunniamerkkejä. Ulkomainen ansiomitali tai -risti voidaan hyväksyä kannettavaksi sotilaspuvussa, jos merkin on myöntänyt maan valtioneuvosto (vast) tai puolustusvoimat (vast) ja jos merkki on myönnetty ansioista esimerkiksi ulkomailla pitempiaikaisessa palveluksessa kunnostautuneelle henkilölle.

Pääesikunnan henkilöstöosaston normin mukaan palveluksessa olevien sotilashenkilöiden tulee anoa ulkomaisen kunnia- tai ansiomerkin kanto-oikeutta sotilaspuvussa puolustusvoimain komentajalta. Reserviläiset eivät ano kanto-oikeutta, mutta heidän tulee sotilaspuvussa esiintyessään noudattaa kunnia- ja ansiomerkeistä annettuja määräyksiä. 

Puolustusvoimain komentaja on hyväksynyt Nijmegen-ristin kantamisen sotilaspuvussa ainoastaan seuraavin rajoituksin: Nijmegen-ristiä saa käyttää sotilaspuvussa vain merkin myöntäjän, Kuninkaallisen Alankomaiden liikuntakasvatusyhdistyksen, järjestämissä omissa tilaisuuksissa. Ansioristi tai sen nauhalaatta ei saa olla kiinnitettynä muihin virallisesti sotilaspuvussa kannettaviksi hyväksyttyihin kunniamerkkeihin (kunniamerkkinauhaan) tai niitä  vastaaviin kunniamerkkinauhalaattoihin. Ansioristiä tai sen nauhalaattaa kannetaan – kunniamerkkinauhassa tai –nauhalaatassa säädetyssä järjestyksessä olevien – muiden kunniamerkkien vasemmalla puolella, uloimpana vartalon keskiviivasta katsottuna.

Ristin käyttämisestä siviilipuvussa voi sen haltija päättää itse.
