Mikä mahtaa olla Kalevalassa esiintyvä sampo?
Näin sampoa kuvaillaan Kalevalan 10. runossa:

Siitä seppo Ilmarinen,
takoja iän-ikuinen,
takoa taputtelevi,
lyöä lynnähyttelevi. 
Takoi sammon taitavasti:
laitahan on jauhomyllyn, 
toisehen on suolamyllyn,
rahamyllyn kolmantehen. 
 
Siitä jauhoi uusi sampo,
kirjokansi kiikutteli, 
jauhoi purnun puhtehessa:
yhen purnun syötäviä,
toisen jauhoi myötäviä,
kolmannen kotipitoja. 

    Kalevala, kymmenes runo, säkeet 409-422.

Sampo on siis runon mukaan mylly, joka tuottaa käyttäjälleen aineellista hyvää. Vastaavanlainen ihmelaite, Grotti-mylly, esiintyy germaanisessa perinteessä. Myllyn keksiminen on aikanaan ollut teknologian huippusaavutus. Sammon takojaa Ilmarista voidaan siis pitää älyniekkana, keksijänä tai hänet voidaan nähdä jumalallisen viisauden välittäjänä. Pekka Ervast pitää sampoa ihmiskunnalle ylhäältä annetun viisauden vertauskuvana. Myös taivaankappaleiden pyörimisliikettä on perinnekertomuksissa, uskonnollisissa ja filosofisissa teksteissä verrattu myllyyn.

Lähteet:
Hakamies, Pekka: Ilmarinen ja kansanomaiset teknoutopiat. Kalevalan hyvät ja hävyttömät. SKS 1999. 

Ervast, Pekka: Kalevalan avain. Kristosofinen Kirjallisuusseura. 

Kannattaa tutustua SKS:n Kalevala-sivustoon ja siellä mainittuihin lähdeteoksiin. Sivustolla on Kalevalan koko tekstin lisäksi otteita artikkeleista, joissa esitellään eepoksen henkilöitä ja keskeisiä asioita, kuten Sampoa: http://www.finlit.fi/kalevala/index.php?m=10&s;=77&l;=1

Suomalaisen Kirjallisuuden Seuran Kalevala-sivusto: #link::f81ca463-7dfc-435f-9985-f11abb6b43f7::http://www.finlit.fi/kalevala/index.php?m=1&l;=1::linkend#
