Muistan, että olen kuullut kappaleen "Pojat" (Pojat, miksi kiusaatte...) naiskuoron laulamana. Sovitus oli 3-4-ääninen ja se svengasi kivasti. Mistäköhän tällaista sovitusta voisi alkaa etsiä (Vaasan kirjaston aineistohaku ei antanut tuloksia...)?
Päättelen, että etsit tuota tiettyä Pojat-laulun sovitusta nuottina.  Täytyisi tietää, kenen sovituksesta oli kysymys, sillä samasta laulusta voi olla useita sovituksia.  Kuorot voivat esittää sovituksia, joita ei ole julkaistu painettuina nuotteina.  Joku on voinut sovittaa laulun varta vasten tietylle kuorolle.

Nuotissa Sulasoi 2 : Viihdyttäviä lauluja naiskuorolle (Sulasol, 2010) on Pojat-laulun sovitus naiskuorolle (SSAA).  Nuotissa on muitakin lauluja, ja laulujen sovituksista vastaavat Reijo Kekkonen ja Timo Leskelä.  En nyt pysty katsomaan nuotista, kumpi on sovittanut juuri Pojat-laulun.  Lukion musiikkikirjassa Kasper, Eira: Amadeus : musiikkimaisemia on Pojat-laulusta kaksiääninen sovitus.  Sovittaja on ilmeisesti Juha Töyrylä.

Mikä naiskuoro laulun esitti?  Kuulitko esityksen radiossa vai konsertissa vai missä?  Joku kuoron jäsen tai kuoronjohtaja varmasti voi kertoa, kenen sovituksesta oli kysymys ja mistä kuoro oli sovituksen saanut.  Monen kuoron yhteystiedot löytyvät internetin kautta.  Myös Sulasolin eli Suomen laulajain ja soittajain liiton kautta voi löytyä apua (#link::44f8d207-268d-4e28-9141-84163aafbe1f::http://www.sulasol.fi::linkend#).
