Voiko ylemmän AMK-tutkinnon suorittanut (esim. insinööri ylempi AMK), jolla on lisäksi suoritettuna 60 opintopisteen laajuiset kirjasto- ja informaatioalan opinnot toimia kirjastonhoitajana esim. AMK-kirjastossa? Entä yleisessä kirjastossa? Jos ei voi, niin miksi ei?

Ilmeisesti informaatikon täytyy olla suorittanut akateeminen tutkinto vai riittääkö siihen jokin ylempi AMK -tutkinto ja edellä mainitut kirjasto- ja informaatioalan opinnot? Jos eivät riitä, niin miksi eivät?

Näistä on jotain mainintoja esim. joillain työtehtäviä esittelevillä sivuilla, mutta kaipaisin nyt virallista tietoa, esim. lakipykäliä tai muuta vastaavaa. Kiitos.
Kirjastoasetuksessa 6.6.2013/406 
http://www.finlex.fi/fi/laki/ajantasa/2013/20130406?search%5Btype%5D=pika&search;%5Bpika%5D=kirjastoasetus

määritellään kunnankirjaston henkilöstöstä näin:

"4 § 
Henkilöstön koulutusrakenne ja kelpoisuusvaatimukset
Kunnan kirjastolaitoksen henkilöstöstä vähintään 70 prosentilla tulee olla:

1) yliopistossa suoritettu korkeakoulututkinto, johon sisältyvät tai jonka lisäksi on suoritettu vähintään 60 opintopisteen laajuiset korkeakoulutasoiset kirjasto- ja informaatioalan opinnot;

2) ammattikorkeakoulussa suoritettu korkeakoulututkinto, johon sisältyvät tai jonka lisäksi on suoritettu vähintään 60 opintopisteen laajuiset korkeakoulutasoiset kirjasto- ja informaatioalan opinnot;

3) ammatillinen perustutkinto, johon sisältyvät tai jonka lisäksi on suoritettu vähintään 35 opintoviikon laajuiset kirjasto- ja informaatioalan opinnot; taikka

4) tieto- ja kirjastopalvelujen ammattitutkinto.

Kunnan kirjastolaitoksen henkilöstöstä vähintään 45 prosentilla tulee olla 1 momentin 1 tai 2 kohdan mukainen koulutus.

Kunnan kirjastolaitosta taikka yhtä tai useampaa toimipistettä johtavalta vaaditaan virkaan tai tehtävään soveltuva ylempi korkeakoulututkinto, johon sisältyvät tai jonka lisäksi on suoritettu vähintään 60 opintopisteen tai 35 opintoviikon laajuiset korkeakoulutasoiset kirjasto- ja informaatioalan opinnot."
____

AMK.n kirjastojen pätevyysvaatimukset eivät suoraan perustu lakiin. AMK:ssa voidaan itse määritellä tarvittavat tutkinnot, käytännössä seurataan usein kunnallisia vaatimuksia, jos kyseessä on kirjastonhoitajan tai kirjaston johtajan nimikkeellä oleva toimi.
Pätevyysvaatimukset kannattaa kysyä kirjastosta, ellei niitä ole tarkemmin määritelty työnhakuilmoituksessa.

Työhön otettaessa kokemus ja taidot ovat ratkaisevat silloin, kun monella on samanarvoinen tutkinto.
