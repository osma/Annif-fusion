Jos löytäisin dinosauruksen luun. Kenelle asiasta pitäisi ilmoittaa ? Ja maksaisiko joku minulle siitä?
Suomesta ei ole ikinä löydetty ainuttakaan dinosauruksen luuta. Mannerjää hävitti suurimman osan niiden eläinten jäänteistä, jotka elivät täällä ennen viime jääkautta, joka päättyi noin 11 600 vuotta sitten, ja aikaisemmin eri jääkausivaiheiden välillä. 

Muinaiseläinten luita löytyy vain harvakseltaan Suomen maaperästä, koska happamena se säilöö luita huonosti, ja toisaalta koska toistuvat jäätiköitymisvaiheet ovat kuluttaneet ja poiskuljettaneet maa-ainesta ja sen mukana luita. Muutamia mammutin luita on kuitenkin Suomesta löytynyt. Dinosaurusten luiden ja Suomesta löydettyjen muinaisten eläinten luiden välillä on myös se tärkeä ero, että dinosaurusten luut ovat kivettyneitä, ja niitä sanotaan fossiileiksi, kun taas Suomesta löydetyt paljon nuoremmat eläinten luut ovat (vielä) kivettymättömiä, ja niitä kutsutaan subfossiileiksi.

Jokainen muinaisluulöytö on kuiten tieteelliseti arvokas. Jos epäilet löytäneesi mammutin tai muun muinaisen eläimen jäänteen, ota yhteyttä Luonnontieteelliseen keskusmuseoon, Geologian tutkimuskeskukseen tai johonkin yliopiston geologian laitokseen. Eläinten luut eivät kuulu muinaismuistolain piiriin, eivätkä hidasta tai estä mahdollista maankäyttöä.

Jos kuitenkin löytö siis olisi dinosauruksen luu/fossiili, niin oletuksena olisi siis että se löytyisi jostakin muusta maasta ja tällöin kyseisen maan lainsäädäntö ja lait määräävät saako fossiileja kerätä tai viedä maasta. Monet valtiot rinnastavat pienemmät fossiilit ainakin toistaiseksi tavallisin kiviin, joten niitä saa vapaasti kerätä maanomistajan luvalla, joissakin tapauksissa taas maanomistajalle maksettavaa rahallista korvausta vastaan. Luonnonsuojelualuilta taas niitä ei yleensä saa kerätä lainkaan. Virossa taas esimerkiksi vuoden 2004 toukokussa voimaan tuleen luonnonsuojeluasetuksen mukaisesti makrofossiilien vieminen Virosta on sallittua vain Ympäristöministeriön luvalla tieteellistä tutkimusta varten. Erot ovat siis maakohtaisia.

Dinosaurusten luita/fossiileja kuitenkin myydään mm. joissakin museoissa, jalokiviliikkeissä sekä useissa verkkokaupoissa ja niiden hinnat liikkuvat aivan muutamasta eurosta ylöspäin suurinkiin summiin riippuen niiden koosta, kunnosta ja harvinaisuudesta.

Lähteet:

Pirkko Ukkonen & Kristiina Mannermaa (linnut): Eläinkunnan paluu. Teoksessa: Jääkaudet, s. 204-210. WSOY. Porvoo 2004.

Puura, Ivar 2006. Viron fossiileista. Geologiset retket 1. Tallinna: MTÜ GEOGuide Baltoscandia. 32 p.

Geologia.fi-portaali
http://www.geologia.fi/index.php?option=com_content&task;=view&id;=98&Itemid;=93

Kysy kirjastonhoitajalta arkisto
http://www2.kirjastot.fi/kysy/arkistohaku/kysymys/?ID=e69f7889-2478-42b0-8f34-87c2f95ef7b5
