Vieläkö nuoret lainaavat Anni Swanin Pikkupappilassa -kirjaa ja onko sen lainaaminen kuinka suosittua?
Jonkin verran kirjaa on lainattu HelMet-kirjastoista, mutta ei se mikään kovin suosittu ole. Vuoden 1945 painoksen 9 kappaletta on lainattu kirjaston järjestelmän mukaan parin vuoden aikana 6 kertaa. Uudempaa vuonna 1994 ilmestynyttä painosta puolestaan on HelMet-kirjastoissa 21 kappaletta, ja niitä on lainattu parin vuoden aikana yhteensä 51 kertaa. Teos on ilmestynyt myös ”Kootut kertomukset” -sarjassa, jonka painoksia HelMet-kirjastoissa on 32 lainattavaa kappaletta ja niissä lainoja 73.

Kaikkiaan kirjaa on siis 62 lainattavaa kappaletta, joille on kertynyt parin vuoden aikana lainakertoja 130. Se tekee noin 2,1 lainakertaa kirjaa kohti eli hiukan päälle yhden lainakerran vuodessa. Tosin tällä vastaushetkellä kirjaa näytti olevan HelMet-kirjastoissa vain yksi ainoa kappale lainassa. Täytyy myös muistaa, että kirjan lainaaminen ei vielä ihan suoraan tarkoita sitä, että lainaaja myös lukisi kirjaa tai lukisi sen kokonaan.

Lainaajien iästä ei valitettavasti ole mahdollista saada tietoja järjestelmästä. Kirjat on kuitenkin sijoitettu lastenosastoille, minkä vuoksi varmaan suuri osa lainaajista on lapsia ja nuoria. Voi olla, että jotkut aikuisetkin lukevat kirjaa nostalgian vuoksi.
