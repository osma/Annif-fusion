Haluaisin tietää, mistä nimi Taava on peräisin ja miksi se on niin harvinainen.
Kustaa Vilkunan teos ”Etunimet” (Otava, 2005) kertoo, että ”Taava” liittyy etunimiin ”Augusta”, ”Kustaa” ja ”Daavid”. Sitä on annettu sekä miehille että naisille, joskin osoitteesta #link::907baa59-8c81-4727-86f9-2b7f2b3a5806::http://verkkopalvelu.vrk.fi/nimipalvelu/::linkend# löytyvä väestöreskisterikeskuksen nimipalvelu kertoo, että harvat miehille annetut nimet on annettu ennen 1920-lukua. Nimen on saanut alle 87 suomalaista, mutta viime vuosikymmenilläkin sitä on annettu jonkin verran lapsille. Kyseessä on kuitenkin melko harvinainen nimi.

Vilkunan mukaan ”Augusta” on peräisin latinan nimestä ”Augustus” (’kunnianarvoisa’). ”Daavid” taas on heprealaista alkuperää ja merkitykseltään ’lemmikki, armas’ tai ’ystävä’. ”Kustaa” on peräisin nimestä ”Gustav”, jossa on taustalla muinaispuolan ’vierasta’ merkitsevä sana. Se ilmeisesti ollut pohjoismaisissa yhteyksissä merkitykseltään ’gööttien tuki’.

Miksi sitten nimi on harvinainen? Siihen on vaikea vastata, eivätkä lähteetkään kerro syitä harvinaisuudelle. Erilaisia muunnelmia noista nimistä on kuitenkin monta, joten kaikki eivät ole siksi varmaankaan nousseet suosituiksi. ”Taava” tuntuu minun korvissani aika vanhahtavalta ja erikoiselta, joten ehkä siksikään sitä ei suosita. Toisaalta ihmisillä on voinut olla virallinen kutsumanimi ja jokin ”Taavan” kaltainen muunnelma on voinut toimia puhuttelunimenä.
