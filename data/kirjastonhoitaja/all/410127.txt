Etsin hauskoja, elämäniloa tuovia kirjoja. Olen kiitollinen kaikista suositelluista. On niin vaikeaa löytää hakuammunnalla hyvää huumoria, joka saisi naurun kuplimaan. Osaisittekohan vinkata?
Englantilaisen Eric Malpassin (1910–1996) kirjoja luonnehditaan elämän ja lämpimän huumorin täyttämiksi kirjoiksi. Häneltä on suomennettu alla luetellut teokset. 
- Aamulla kello seitsemän, 1978
- Beefy-paran pankkiryöstö, 1969
- Illalla kello kymmenen, 1968
- Joenrannan talossa, 1979.
- Oi, oi, tyttökulta, 1970
- Tuuli sadetta lietsoo, 1981.

Huumorilla höystettyä elämänviisautta edustavat myös seuraavat perhetarinat:
- Gilbert, Frank B. Jr.: Tusinoittain halvemmalla 
- Bates, H. E.: Oi ihana toukokuu, Purppuratasanko, Rakkaus Lydiaan, Tuulahdus Ranskan ilmaa.

Palkittu ja kriitikoiden ”tosimpiin ja hauskimpiin” nykykirjailijoihin lukema Anne Tyler kuvaa kahdeksassa suomennetussa kirjassaan arkielämän tragikoomisuutta. 

Elämäniloa edustavista kotimaisista kirjailijoista mainittakoon Vivi-Ann Sjögren (mm. Andalusian karkea suola, Elämää pitempi matka ja Meksikon-päiväkirja), Elina Karjalainen (mm. Isän tyttö, Villit vuodet, Koskesta suvantoon ja Kaipauksen ja kiitoksen kirja)  ja Agneta von Koskull (Savumerkkejä ja Mandala). Humoristisista romaaneistaan tunnettu on Eeva Nikoskelainen. Lämpimää huumoria kirjoissaan viljelee Harri Tapper. 

Samaan sarjaan voidaan lukea Umayya Abu-Hannan omakerrallinen teos Nurinkurin, ulkomainen hiljattain ilmestynyt matkakertomus: Elizabeth Gilbert: Omaa tietä etsimässä Italiassa, Intiassa ja Indonesiassa sekä Frank McCourtin omaelämäkerralliset muistelmat. 

Luetteloa voisi täydentää vielä Maija Asunta-Johnstonin Unkarin-päiväkirjoilla (Punapukuisen naisen vuosi, Onnellisen naisen vuosi ja Naiset eivät syö retiisejä), Eija Wagerin Italian-muistelmilla (Tupaantuliaiset Italiassa, Koirani haukkuu italiaksi ja Vuorten valo) sekä Gerald Durrellin omaelämäkerrallisia eläinkirjoja käsittävällä tuotannolla.

Tietokirjallisuuden puolelta mieleen tulevat Ritva Enäkosken kirjoittama Tee edes tämä!: huolettoman huoltokirja sekä hänen yhdessä Marco Bjurströmin kanssa kirjoittama Sitä saa, miten tilaa.

Huumorin edustajista kaunokirjallisuuden puolella mainittakoon hyvin tunnettujen Sinikka Nopolan, Arto Paasilinnan ja Veikko Huovisen lisäksi vielä Petri Tamminen (Enon opetukset) sekä tietokirjallisuuden puolelta mm. englantilainen Stewart Clark (Hyvää enklantia ja Parempaa enklantia.

Kaikki yllä mainitut kirjat ovat saatavissa Helmet-kirjastoista (pääkaupunkiseudun yleisistä kirjastoista).
