Tutkin lesboaiheista kirjallisuutta Suomessa ja olen kiinnostunut esim Radclyffe Hallin kirjasta "The Well of Loneliness" (1928). Ruotsissa se ilmestyi jo vuonna 1932 nimellä "Ensamhetens Brunn", Tiden-kustantamolla (kääntäjä Louis Renner). Kysymys on, oliko suomalaisille lukijoille edes mahdollisuus saada sen käsiin? Eli milloin se hankittiin suomalaisiin kirjastoihin?
”The Well of Loneliness” löytyy vuoden 1928 ensipainoksena Kansalliskirjaston kokoelmista ja vuoden 1982 painoksena Topelia-kirjastosta. Osoitteesta https://helka.linneanet.fi löytyvässä Helka-haussa kannattaa laittaa kirjan nimi artikkelittomassa muodossa ”Well of Loneliness”, koska muuten oikeita hakutuloksia ei tule. On tosin vaikea sanoa, miten varsinkaan vanhempi painos on kokoelmiin päätynyt, mutta ehkä kirjan lainaaminen auttaisi asiaa, jos kirjassa on vaikkapa merkintöjä, kenelle se on kuulunut ja milloin se on Kansalliskirjaston kokoelmiin liitetty. Molemmat kappaleet ovat tosin lainassa, mutta niistä voi tehdä varauksen. 

Suomen kirjastoissa näyttää olevan jonkin verran kirjan eri painoksia. Maakuntakirjastojen valikoimaa voi katsoa osoitteesta http://monihaku.kirjastot.fi/maakuntakirjastot löytyvällä Frank-monihaulla, ja vasemmasta yläreunasta voit valita haun esimerkiksi yliopistokirjastojen kokoelmaan. Kenties tuolla tavalla saa jonkinlaisen käsityksen siitä, minkä verran kirjaa on kirjastoissa, vaikka siitä ei voikaan ihan suoraan vetää johtopäätöstä siitä, mistä asti kirja on ollut kirjaston kokoelmissa. Kannattaa kokeilla myös hakua kirjailijan nimellä, sillä Suomessa on saattanut olla muunkielisiä painoksiakin, ainakin mainitsemaasi ruotsinkielistä.
