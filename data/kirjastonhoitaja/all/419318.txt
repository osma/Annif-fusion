Kysyisin, minkälaista tutkimusta ja kuinka paljon on tehty aiheesta: Lapsen jumalarepresentaatiot eli lapsen jumalakäsitys.
Yliopistokirjastojen yhteisestä kokoelmatietokannasta, Lindasta löytyy aiheesta tehtyjä kirjoja ja opinnäytteitä. Lindasta kannattaa hakea esimerkiksi perushakua tai tarkennettua hakua käyttäen hakusanoilla jumalakäsitykset and lapset. Verkkosanastosta http://vesa.lib.helsinki.fi/ysa/index.html voit etsiä lisää asiasanoja, joilla voit hakea aiheeseen liittyvää aineistoa. Opinnäytetöitä on tehty esimerkiksi aiheista Kuudesluokkalaisten jumalakuvia (tekijänä Laura Kivijärvi), 4-5-vuotiaiden lasten käsityksiä Jumalasta (tekijöinä Satu Laine ja Hanna Salkinoja), 4-8-vuotiaiden lasten käsityksiä Jumalasta (tekijänä Sari Kurki), Viides- ja kuudesluokkalaisten jumalakuvasta ja siihen vaikuttavista taustatekijöistä (tekijänä Kati Uusi-Hakala). On tutkittu myös kolmas-, kuudes- ja yhdeksäsluokkalaisten jumalakäsityksen kehittymistä (tekijänä Minna Kallio ja Krista Kulmala) sekä jumalakäsitystä esikoulussa ja toisen lukuvuoden jälkeen (tekijänä Terhi Palminen). Aiheeseen liittyen on tehty myös väitöskirja: Persoonallinen elämänkatsomus: pitkittäistutkimus suomalaisten ja ruotsalaisten lasten ja nuorten käsityksistä itsestään, ympäröivästä todellisuudesta ja tuonpuoleisuudesta. Väitöskirjan on tehnyt Mari-Anna Frangén. Frank-monihaussa voit valita ammattikorkeakoulukirjastot ja laittaa asiasanaksi esim.  jumalakäsitykset lapset (tähän hakuun ei laiteta and-sanaa kuten Lindassa) Tällöin löydät myös ammattikorkeakouluissa tehtyjä opinnäytteitä. 

Yleisistä kirjastoista (esim. Seinäjoen kaupunginkirjasto – maakuntakirjasto) löytyy aiheeseen liittyen esimerkiksi seuraavat kirjat: 
Tamm Maare: Lasten ja nuorten uskonnollinen maailma (suom. Pirkko Jarasto) Hki: Lasten keskus, 1988
Arto Kallioniemi, Antti Räsänen ja Päivi Hilska (toim.):Lapsen sielun maisema Helsinki: Helsingin yliopisto, opettajankoulutuslaitos, Vantaan täydennyskoulutuslaitos, 2003 

Linda-tietokanta on käytettävissä kirjastoissa, yliopisto-opiskelijoilla on usein mahdollisuus myös tietokannan etäkäyttöön. Voit myös katsoa internetin kautta suoraankin eri yliopisto- ja ammattikorkeakoulukirjaston tietokantoja. Opinnäytteitä voi useimmiten kaukolainata, mutta ne saattavat olla saatavilla vain mikrokortteina tai ei-kotilainaan periaatteella. Tällöin voit lukea niitä omassa kotikirjastossasi. Monissa kirjastoissa on myös mikrokortin lukulaitteita. Kaukolainat voivat olla maksullisia.
