Löytyykö englanninkielisenä Suomen oikeusjärjestelmää kuvaava oppikirja tai eri oikeudenaloja esim. rikos-, prosessi-, sopimusoikeus jne. käsitteleviä kirjoja. Henkilöä kiinnostaisi lukea erityisesti oppikirjoja, joita käytetään oikeustieteellisessä tiedekunnassa alkeisopetuksessa Suomessa.

Miten tai millä haulla voisi itse etsiä englanninkielisiä Suomen lakia käsitteleviä oikeustieteen oppikirjoja?
Englanniksi näyttää löytyvän suhteellisen vähän Suomen oikeusjärjestelmää yleisellä tasolla kuvaavaa kirjallisuutta. Nekään eivät kaikki ole kovin tuoreita ja saattavat sisältää viittauksia lakeihin tai niiden osiin, jotka ovat jo vanhentuneet. Tällaisia teoksia löytyy Helmet-kirjastosta ja Helka-kirjastoista seuraavia:

- Access to Finnish law / Aapo Surakka (Sanoma Pro, 2012)
- An introduction to Finnish law (Finnish Lawyers' Publishing, 2002)
- Constitutional law in Finland / Ilkka Saraviita (Kluwer Law International, 2012)
- Doing business in Finland : taxation, accounting (KHT-Media, 2005)
- Finnish labour law in practice / Markus Äimälä, Johan Åström, Mikko Nyyssölä (SanomaPro, 2012)
- Intellectual property law in Finland / Niklas Bruun (Kauppakaari, 2001)
- Introduction to Finnish law and legal culture / Kimmo Nuotio, Sakari Melander, Merita Huomo-Kettunen (eds.) (Faculty of Law, University of Helsinki, 2012)
- Lakikielen sanakirja : suomi-englanti = Finnish-English law dictionary / Matti Joutsen (WSOY, 2005)

Lisäksi on jonkin verran tiettyihin lainsäädännön osiin keskittyneitä tutkimuksia, mutta ne eivät liiku enää juridiikan perustasolla.

Finlex-tietokannasta löytyy kohtuullinen määrä Suomen lainsäädäntöä englanniksi käännettynä. Sitä voi katsoa osoitteesta http://www.finlex.fi/en/laki/kaannokset/aakkos.php?lang=en. Käännökset ovat tosin luonteeltaan epävirallisia, niitä ei ole kaikesta lainsäädännöstä, ja jotkut käännökset saattavat olla vanhentuneista tai muuttuneista laeista.

Englanninkielisiä oikeustiedettä käsitteleviä kirjoja voi etsiä perinteisen Helmetin tarkennetulla haulla osoitteessa http://luettelo.helmet.fi/search*fin/X. Pudotusvalikosta kannattaa ottaa haku kohdistumaan asiasanaan ja käyttää sopivaa termiä (esimerkiksi ”lainsäädäntö”) ja toisensa asiasanana termiä ”Suomi”. Kielen voi alhaalta rajata englanniksi ja aineiston kirjaksi.
