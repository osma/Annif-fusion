Kuinka usein kirjat vaihtuu e-kirjastoon? Onko kaikilla kirjastoilla sama vaihtuvuus. Onko se lisenssi hommattu esim 1vuodeksi
Uusia e-kirjoja tulee tarjolle ympäri vuoden, kuten painettujakin kirjoja. Eli e-kirjastoon tulee jatkuvasti uusia teoksia luettavaksi. 

Kirjojen lisenssit ovat voimassa yleensä vuoden kerrallaan, ja siten ne pysyvät valikoimissa vuoden. Jos kirja on ollut erittäin suosittu, lisenssi voidaan uusia. Vuoden voimassa oleva lisenssi on yleisin e-kirjalle myönnettävä lisenssi, mutta joillakin teoksilla lisenssi määritellään lukukertojen mukaan. Tällöin kirja säilyy e-kirjastossa esimerkiksi niin kauan, kunnes sitä on luettu 100 kertaa.

E-kirjakokoelmat vaihtelevat kirjastoittain kuten tavallisetkin kirjakokoelmat. Sen verran e-kirjakokoelmien hankinta eroaa painettujen kirjojen hankinnasta, että e-kirjat hankitaan aina koko kirjastokimpalle eli meillä Ratamo-kirjastoille (Hyvinkää, Riihimäki, Hausjärvi, Nurmijärvi). 

Eli jos Nurmijärvi haluaa hankkia jonkun e-kirjan, se tulee hankkijakirjastosta riippumatta kaikkien kirjastokimpan kirjastoasiakkaiden luettavaksi. Samalla tavalla kirja myös poistuu aikanaan koko kimpan kokoelmista samanaikaisesti.
