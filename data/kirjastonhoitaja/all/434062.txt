10v poikani on kiinnostunut seikkailukirjoista ja mysteereistä ja haluaisi kovasti lukea jo Dan Brownin Da Vinci-koodin, mutta sen kieli ja juoni on vielä alakouluikäiselle turhan monimutkaista. Aiemmin mieleisiä ovat olleet mm. Viisikot.

Mitä nuortenkirjoja osaisitte suositella hänelle luettavaksi?
Suositusten antaminen riippuu tietysti lapsen taitotasosta, joten tässä joitain ehdotuksia - vanhempana osaatte varmasti itse paremmin arvioida, soveltuvatko nämä lapsellenne.

Kotimaisia etsiväsarjoja ovat mm. Taru Mäkisen Tatun sankariteot, joka on helppolukuinen. Toinen suosittu sarja on Johanna Hulkon Geoetsivät. Martin Widmarkin Lasse-Maijan etsivätoimisto on todella suosittu ja varsin nopealukuinen, samoin Anna Janssonin Emil Wern tutkii -sarja. 

Hieman vanhemmille ovat suunnatut Pasi Lönnin kolme kirjaa, Hyppy syvyyteen, Harhaisku ja Rosvonkultaa. Ilkka Remes on kirjoittanut myös nuorten trillereitä, joissa sankarina seikkailee Aaro Korpi.

Lisää lukuvinkkejä voi hakea vaikka koulujen käyttämistä lukudiplomeista 
http://www03.oph.fi/netlibris/matilda_johtolanka.asp
http://www03.oph.fi/netlibris/kumitarzan_johtolanka.asp
tai Sivupiirin dekkarit-osiosta http://www.sivupiiri.fi/genre/dekkarit

Kirjastossa käydessänne voitte pyytää lisää suosituksia - henkilökunnallamme on varmasti paljon hyviä ehdotuksia!
