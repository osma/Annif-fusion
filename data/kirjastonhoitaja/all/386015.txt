Olisiko jotain kirjaa, joka kertoisi bändistä/bändin perustamisesta
tai jotain muuta kevytmusiikkiaiheista romaania,
saman tyylistä kun the Commitments (jota ei ole kirjana suomeksi).
Pääkaupunkiseudun yhteisestä Plussa –aineistotietokannasta (http://www.libplussa.fi) löytyy suomenkielisenä Risto Heikkisen Ruma bändinpoikanen (Tammi 1997) eli opaskirja rock-yhtyeessä soittaville tai tätä suunnitteleville. Teos käsittelee sekä soittamiseen että levyttämiseen, keikkailuun ja yleensä musiikkibisnekseen liittyviä asioita. Samanlaisia asioita käsitellään myös ruotsinkielisessä Musikmakarnas handbok -opuksessa (Norsteds 1985). Molempia kirjoja näyttäisi olevan saatavana vastaushetkellä. 

Lisäksi Plussa –haulla löytyy lukuisia bändihistoriikkejä tai artistien elämäkertoja. Varsinaista kaunokirjallisuutta voit etsiä Plussasta käyttämällä asiasanahakuna esim. ”kaunokirjallisuus ja yhtyeet” tai ”kaunokirjallisuus ja rock”. Tällaisia kirjoja ovat esim. Kikka Laitisen Hello, Mary-Lou! (1998) ja Marja-Leena Tiaisen Tähdet putoo ja sammuu (1994).
