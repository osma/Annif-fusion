Pitäneekö paikkansa että etunimi JARNA on peräisin Edvin Laineen perheestä. Hänellä oli poika JARNO. Lapsensa menetettyään ja seuraavan lapsen syntyessä suru oli vielä suuri joten tytär sai nimekseen Jarna. Tapahtumat kai sijoittuvat 1940-luvulle.
Pentti Lempiäisen kirjan "Nimipäivättömien nimipäiväkirja" (WSOY 1989) mukaan Jarna on suhteellisen uusi, vasta 60-luvulla yleistynyt nimi. Kirjoittajan mukaan nimi voi ttodellakin olla naispuolinen muunnos Jarno-nimestä, joka puolestaan on muunnelma nimestä Jeremia. Jeremia käännettynä tarkoittaa Jumala korottaa tai Jumala avaa sydämen.

Muistikuvanne Laineen perheestä on aivan oikea.Kalevi Kalemaan kirjoittamassa Edvin Laineen elämäkerrassa(KALEMAA, Kalevi: Edvin Laine : sisulla ja tunteella,WSOY, 2003,ISBN 951-0-28320-7) on tietoa tyttären nimestä.
Lainaus 1:" Mirjam oli varma, että hänen toinen lapsensa olisi poika, ja hän oli ristinyt sen mielessään Jarmoksi."
Perheeseen syntyikin tyttö eikä vanhemilla ollutkaan nimeä valmiina, jolloin Edvin Laine keksi vastineen Jarmo-nimelle
(kuolleen lapsen nimi oli siis Jarmo, ei Jarno). Lainaus 2:
"Tytön nimeksi pannaan Jarna Terhikki".

Väestörekisterin nimipalvelun (#link::907baa59-8c81-4727-86f9-2b7f2b3a5806::https://192.49.222.187/Nimipalvelu/::linkend# )mukaan Jarna-nimi on annettu vuosien 1940-2007 välillä 4 kertaa miehelle ja 390 kertaan naiselle. Suosituimmillaan nimi on ollut vuosina 1960-1979, jolloin nimen on saanut 200 lasta. Vuosina 2000- 2007 nimi on annettu 7 lapselle, yhdelle pojalle ja kuudelle tytölle.
