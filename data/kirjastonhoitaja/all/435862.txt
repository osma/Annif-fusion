etsin kirjaa: mieshenkilö matkustaa lentokoneella joka joutuu tekemään välilaskun johonkin vieraaseen maahan (kirjassa ei muistaakseni kerrota mikä maa on kyseessävaan se on jokin kuvitteellinen Euroopan maa) ja joidenkin epäselvyyksien takia joutuu jäämään sinne, eikä pääse jatkamaan matkaansa. Mies ei ymmärrä maan kieltä eikä koko kirjan aikana opi sitä, eikä pääse pois kaupungista. Kirjan lopussa hän heittäytyy joen kuljetettavaksi ja toivoo pääsevänsä kaupungista ulos.
Kirja on kirjoitettu todennäköisesti jo ennen 1990-lukua ja minulla on mielikuva että kirjailija olisi eurooppalainen, mahd. itä-euroopasta. Sen nimi saattaa liittyä jotenkin kaupunkiin, välilaskuun, muukalaisuuteen  tms.
Etsitty kirja voisi olla unkarilaisen Ferenc Karinthyn Epepe (Librum, 1982). Se on kertomus professori Budaista, joka on matkalla Budapestistä Helsinkiin ottaakseen osaa kansainväliseen kongressiin. Erehdyksessä hän nousee väärään koneeseen ja joutuu maahan, jossa kukaan ei ymmärrä häntä eikä professorikaan tunne sen enempää maata kuin sen kieltä. Aluksi vähäiseltä näyttänyt erehdys muodostuu pulmalliseksi: rahat loppuvat, mikään johtolanka ei paljasta outoa ympäristöä eikä professorilla ole mahdollisuutta matkustaa kotiin.

Kirja päättyy siihen, kun professori Budai lähtee seuraamaan lammesta virtaavaa vettä pienen laskuojan reunaa pitkin: "Hitaasti virtaava, matala ja kapea oli tämäkin vesi, kahdella askelella sen poikki olisi voinut kahlata, mutta olipa kuinka pieni ja vaatimaton puronen tahansa, niin ennemmin tai myöhemmin se oli yhtyvä pikku jokeen tai isoon virtaan ja tämä jossakin joskus mereen. Ja sieltä jo voi löytää laivan, voi löytää sataman, josta on selvä tie mihin tahansa!"
