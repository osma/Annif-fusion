Voiko vuoden aikana (vaihto-oppilaana) oppia täysin uuden kielen (kuten kiinan, japanin) sujuvaksi?
Vieraan kielen oppiminen on yksilöllistä. Samassa ajassa kun toinen käyttää jo kieltä sujuvasti, toinen on vasta päässyt alkuun. Varmaa vastausta siihen, kuinka hyvin uutta kieltä voi vuodessa oppia, on mahdoton antaa.

Julkaisussa Out-of-classroom language learning (editors: Kari K. Pitkänen ... [et al., 2011) on Mirjami Matilaisen artikkeli nimeltä Espanjankielisessä maassa vaihdossa olleiden korkeakouluopiskelijoiden kieli- ja oppimiskokemuksia. Hänen haastattelemiensa opiskelijoiden vastauksista löytyi kolme kielen oppimista helpottavaa tekijää: opiskelija oli kielen kanssa jatkuvasti tekemisissä, eli sitä oli pakko alkaa puhua ja ymmärtää pärjätäkseen, aiemmat vieraan maan kielen opinnot auttoivat ja nopeuttivat oppimista ja oma motivaatio antoi lisää rohkeutta puheen tuottamisessa. Hänen tutkimuksensa tuki muidenkin tutkimusten tulosta siitä, että kielenoppimisen hedelmällisin jakso on vaihdon
neljäs, viides ja kuudes kuukausi. Oppimista edisti myös asuminen maan kieltä puhuvien kanssa. Koko julkaisu on luettavissa myös verkossa:

http://course.sdu.edu.cn/Download/c422b459-5665-4227-85e5-4d5537bbf1a5.pdf#page=10

Espanjan kielen oppiminen suomalaiselle on tietenkin helpompaa kuin vaikkapa kiinan tai japanin, joiden kirjoitusjärjestelmäkin poikkeaa meikäläisestä.
