Hyvä kirjastonhoitaja, minulla on hukassa kaksi kirjaa jotka luin 1990-luvun lopussa tai 2000-luvun alussa. Molemmat olivat jo silloin vanhoja kirjoja, mahdollisesti 80-luvun painoksia.

Ensimmäisessä kirjassa kerrotaan nuoresta pojasta, joka asuu vanhempiensa ja isosiskonsa pienessä asunnossa ranskalaisessa kaupungissa, kenties Pariisissa. Pojalla on paljon lemmikkieläimiä, mm. lisko ja hiiri sekä kilpikonna, jonka nimi oli Kalla. Poika pääsee vierailemaan maatilalle Afrikkaan, jossa hän kokee seikkailuja. Poika esimerkiksi pelastaa leijonanpennun, mutta sen emo käy keskellä yötä hakemassa pennun takaisin maatilan keittiöstä. Yksi maatilan omistajista tai työntekijöistä on "kuuhullu" ja höpöttelee menneistä seikkailuista täydenkuun aikoihin. Kirjan lopussa pojan kilpikonna päätyy paikallisen heimon pyhäksi eläimeksi, ja poika palaa kotiinsa ilman sitä. 

Toinen kirja sijoittuu mahdollisesti Amerikkoihin, ja sen päähenkilö on varakkaan maatilanomistajan tytär. Hänellä on kolme lemmikkikoiraa, iso, keskikokoinen ja pieni, ja hänen paras ystävänsä on intiaanityttö joka asuu läheisessä reservaatissa tai intiaanikylässä. Yksi tytön isän hevosista menehtyy varsomiseen, ja tyttö ottaa henkiin jääneen varsan kasvatettavakseen. Varsa on aluksi niin pieni, että se voi nukkua tytön huoneessa korituolissa. Varsasta tulee aika hemmoteltu ja sen kasvattaminen aiheuttaa riitoja tytön ja tämän isän välillä. Lopussa varsa (nyt jo nuori hevonen) mahdollisesti menehtyy tai myydään. Kirjan kannessa oli valkoisen hevosen kuva, ja selkämys oli sininen (ehkä Maailman parhaita nuortenkirjoja-sarjaa?). 

Hienoa jos voisitte tunnistaa nämä kirjat!
Ensimmäisen kirjan kuvaukseen käy kirja:
 
Rene Guillot: Villieläinten heimo. Otava 1977. Se on käännöskirja ranskan kielestä.

Toinen kirja on melko varmasti Mary Elwyn Patchett: Ajax ja talttumaton Tam (Otava 1971), vaikka sen tapahtumapaikka on Australia ja tytön ystävä on alkuasukastyttö. Patchett on kirjoittanut kokonaisen sarja hevoskirjoja, joissa on samat henkilöt ja eläimet, mutta tämä sopii parhaiten kuvaukseen.
