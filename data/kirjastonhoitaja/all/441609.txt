Kuinka monta prosenttia kaikista kirjoista mahtuu kirjastojen hyllyyn. Ts jos kaikki kirjat palautuisivat, mutta kukaan ei lainaisi uusia, paljonko tarvittaisiin lisätilaa?!
Tarkkaa laskelmaa ei oikein pysty tekemään, koska kirjastojen hyllyssä olevan tyhjän tilan määrästä ei ole tarkkoja tietoja saatavilla. Jotakin suuntaa voi kuitenkin laskeskella.

Lainatilastoja pyörittelevä kollega teki pienen otoksen siitä, millaisia prosenttiosuuksia kirjastojen kirjoista on tällä hetkellä lainassa. Pasilan kirjastossa lainassa oli noin 27 % kirjoista (36 854 kirjaa 136 264 kirjan kokoelmasta), Malmin kirjastossa 42 % (12 758 kirjaa 30 726 kirjan kokoelmasta) ja Lauttasaaren kirjastossa 28 % (8 745 kirjaa 31 088 kirjan kokoelmasta). Prosenttiosuus siis vaihtelee jonkin verran kirjastoittainen, mutta voisi olettaa, että ehkä keskimäärin noin kolmasosa lainattavana olevista kirjoista olisi keskimäärin lainassa.

Kirjastojen hyllyissä on tosiaan usein jonkin verran väljää hyllytilaa. Senkin määrä vaihtelee kirjastoittain sekä erityisesti aineistolajeittain ja vuodenajoittain. Esimerkiksi Pasilan kirjastossa on kesällä hyllyssä paljon liiketaloutta ja juridiikkaa, koska oppilaitokset ovat kesällä kiinni ja siten kirjojakaan ei lainata yhtä paljon kuin lukuvuoden aikana. Väljää hyllytilaa on todella vaikea arvioida, mutta Pasilan kirjastossa siihen ehkä mahtaisi vielä 10 % lainattavista kirjoista, kun muutaman kirjan sisältävät esittelyhyllytkin otettaisiin täyteen hyötykäyttöön. Niinpä siis kun hyllyt olisivat täynnä, jäisi jäljelle noin 17 % kirjoja, jotka eivät mahtuisi hyllyyn. Malmin kirjastossa luku olisi luultavasti suurempi, vaikka en tiedä, kuinka vähän tai paljon tyhjää tilaan sen hyllyissä on.

Tämä on vain teoreettinen laskelma, joka voi vaihdella suuntaan ja toiseen sen mukaan, miten paljon kirjastossa on vapaata hyllytilaa. Jos kirjoja alkaisi jäädä hyllyyn enemmän kuin hyllytila sallii, kirjastoon ei ehkä hankittaisi uusia hyllyjä vaan huonommin lainassa olevaa aineistoa poistettaisiin. Usein esimerkiksi kirjastojen remonttien yhteydessä hyllytila pienenee, jolloin kirjojakin saatetaan poistaa suurempia määriä kuin yleensä.
