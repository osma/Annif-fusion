Haluaisin tietoja missä joko Keskisuomalainen- tai Säynätsalo-lehden numeroissa on artikkeleja ja/tai urheilutuloksia koskien Säynätsalon Riennon urheilukilpailuja, joissa on tietoa VALMA MERIKOSKESTA ajalta 1928 - 1938. Missähän kyseiset tiedot ovat luettavissa?
Kyseisen ajanjakson Keskisuomalaisen tai Säynätsalo-lehden lehtiartikkelitietoja ei ole mahdollista saada ainakaan mistään meillä käytössä olevasta tietokannasta. Keskisuomalaisen arkistoon on tallennettu artikkeleita vasta 1990-luvulta lähtien, ja Historiallisen sanomalehtikirjaston tietokantaan on kerätty artikkelitietoja vain vuoteen 1909 saakka. En siis pysty kertomaan yksittäisiä numeroita, joissa Säynätsalon Riennon urheilutapahtumia käsiteltäisiin.

Mirja Huovinen on kirjoittanut artikkelin "Säynätsalon uhreiluseuratoiminta" (julkaistu teoksessa Päivät seutuvilla Päijänteen: Säynätsalolaisen kirja, 1994). Hän on käyttänyt artikkelissaan lähteenä kysymältäsi ajanjaksolta kolmea eri Säynätsalo-lehden numeroa: 5.7.1936, 18.12.1937, ja 23.2.1935. En kuitenkaan tarkemmin tiedä, miten kyseisten numeroiden artikkelit liittyvät Säynätsalon urheilutoimintaan. 

Yksi mahdollisuus selvittää Keskisuomalaisen artikkeleita vuosisadan alkupuolelta on ottaa yhteyttä Keskisuomalaisen tietopalveluun (sähköpostiosoite tietopalvelu(at)keskisuomalainen.fi). Palvelu saattaa kuitenkin olla maksullinen. Lisätietoja osoitteessa: http://www.ksml.fi/asiakaspalvelu/yhteystiedot/toimitus/ 

Keskisuomalainen on luettavissa Jyväskylän kaupunginkirjastossa mikrofilminä vuodesta 1917 vuoteen 2009 saakka. Säynätsalo-lehti puolestaan vuodesta 1928 vuoteen 1965. Meillä mikrofilmien artikkeleista ei ole kuitenkaan koottu mitään hakemistoa, joka helpottaisi etsimistä. Lehtiä pitäisi siis selata läpi yksi kerrallaan. Molemmat lehdet löytyvät myös Jyväskylän yliopiston kirjastosta.

Lisätietoja voi kysyä myös suoraan Säynätsalon Riennolta. He eivät ilmeisesti ole johdonmukaisesti keränneet Rientoon liittyviä lehtiartikkeleita, mutta heillä saattaa olla tallella seuran vuosikertomuksia tai muuta materiaalia, joka auttaa etsinnöissä. Riennon nettisivut yhteystietoineen löytyvät osoitteesta: http://www.saynatsalonriento.fi/.  

Onnea metsästykseen!
