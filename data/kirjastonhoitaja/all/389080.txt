Heissan! Etsin tietoa aviopari-/parisuhdetyöstä sekä ennen kaikkea niitä koskevia tutkimuksia. Kirjoja en ole juurikaan löytänyt, mutta löytyisiköhän aiheesta muuta materiaalia; artikkeleita, opinnäytetöitä, tutkimuksia, raportteja jne.
Parisuhdetyö ja avioliittotyö kuuluvat käsitteinä perhetyön tai perheneuvonnan alle eivätkä ne esiinny omina asiasanoinaan ainakaan vielä YSA - Yleisessä suomalaisessa asiasanastossa. Viimeksi mainituilla asiasanoilla löytyy kirjastojen tietokannoista aikamoinen määrä viitteitä, joiden läpikäymiseen tarvitaan hiukka sitkeyttä. Yhdistelemällä ko. asiasanoja sanoihin "avioliitto" ja "parisuhde", asiasanoina tai vapaatekstinä, saadaan suppeampi hakutulos. 

Linda-tietokannasta löytyy seuraava käytännöllisen teologian tutkielma Helsingin yliopistossa: 
Viitanen, Matti: Marriage Encounter : ME-Mennään Eteenpäin : parisuhdeviikonlopun viestintäteoreettinen tutkimus, 1998.

Suosittelisin yleisistäkin kirjastoista löytyvää teosta:
Viika, Kaarle: Kirkon perheneuvonnan viisi vuosikymmentä, 1994.
Kirjassa on katsaus avioparityön kehitykseen ja historiaan 1960-luvulta lähtien. Tekstin lomassa on mainittu ulkomaiset kirjat, joista keskeiset ajatukset toimintaan on saatu, ja lopussa luettelo perheneuvojien julkaisuista ja kirkon perheneuvontatyöstä tehdyistä tutkimuksista.
 
Esim. Oulun yliopiston kokoelmasta löytyy Helsingin NMKY:n avioliittokurssien aineistoa:
Parempi avioliitto 1 : Avioliittoleiri Pieksämäellä 13.-20.1996, (1996)
Parempi avioliitto 2 : Avioliittotyön jatkoseminaarit, (1996/1999)

Artikkelihaku Arto-tietokannasta asiasanoilla "perheneuvonta & parisuhde" tuottaa kymmenisen artikkelia, mutta ne ovat pienilevikkisissä seurakuntalehdissä ilmestyneitä. Kansan Raamattuseuran hengellisessä viikkolehdessä Sana julkaistaan tuon tuosta artikkeleita avioparien parisuhdetyökokemuksista, mutta lehteä ei indeksoida artikkelitietokantoihin, joten jutut löytyvät vain lehteä selaamalla.
 
Internetistä löytyy esim. Google-haun "avioliittotyö" http://www.google.com/ linkkejä selaamalla perhetyötä tekevien ja siitä tiedottavien yhteisöjen kotisivut: 
http://personal.inet.fi/koti/hnmkyaviol/index.htm
http://www.evl.fi/  (hae perhetyö aakkosellisesta hakemistosta)  
http://personal.inet.fi/yhdistys/kataja/juuret.html
http://personal.inet.fi/yhdistys/samassa.veneessa/aviopari-2.html

Huomioi myös sivuilla esiintyvät kirjallisuuslinkit ja Helsingin NMKY:n julkaisema Avec -lehti. 

Toivottavasti näistä vinkeistä on jotain apua omaan työhösi.
