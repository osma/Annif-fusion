Milloin keksittiin ensimmäinen sähkö/kaasuhella ja milloin sitä alettiin käyttämään kodeissa?
Vuokko Lepistön teoksessa "Joko Teillä on primuskeitin? Kotitalousteknologian saatavuus ja tarjonta Helsingissä 1800-luvun puolivälistä 1910-luvun lopulle" (1994) kerrotaan, että valurautainen kaasuliesi esiteltiin yleisölle vuoden 1851 maailmannäyttelyssä Lontoossa, mutta että niitä kohtaan tunnettujen ennakkoluulojen ja pelkojen vuoksi ne tulivat Englannissa laajempaan käyttöön vasta vuosisadan lopulla. Suomessa kaasuliedet yleistyivät myöhemmin: "Helsingin ensimmäisiin kuuluva kaasuliesi oli näytteillä kaasulaitoksen konttorissa vuosina 1901 - 1907, ja 1910-luvulla liesiä alettiin myydä ja vuokrata asiakkaille", kirjoittaa Lepistö (ss. 83 - 84).

Tapio Lukkosen teoksesta "Sähköistä antiikkia : käteen käyvät ja sähköllä toimivat" (1997) selviää, että useiden keittiövälineiden ideat ja ensimmäiset kokeilut syntyivät 1800-luvun lopulla. Sähkölieden perusvuodeksi mainitaan v. 1889. Suomessa Strömberg alkoi valmistaa sähköliesiä v. 1936, jolloin ne olivat vielä ylellisyyttä maassamme. Myös Vuokko Lepistön teoksessa kerrotaan sähköliesien käyttööntulosta Suomessa, joten kannattaa perehtyä molempiin teoksiin tarkemmin.

Myös netistä löytyy tietoa kodinkoneiden historiasta, ks. esim. http://opetus.ruokatieto.fi/Suomeksi/Nuoret/Ruoka-_ja_tapakulttuuri/Nykypaiva_rakentuu_historian_paalle/Keittion_koneellistuminen_1900-luvulla
