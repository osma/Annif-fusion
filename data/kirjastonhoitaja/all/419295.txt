Mitä arkkiatra tarkoittaa? Saako hän työstään palkkaa?
Haluat varmaankin tietää arkkiatrista?

Arkkiatrilla on juurensa kreikankielisessä nimityksessä ’arkhiātrόs’, joka sananmukaisesti aikoinaan tarkoitti ylintä lääkäriä tai pääparantajaa. Suomen kieleen termi on kulkeutunut ruotsista, jossa tunnetaan sana ’arkiater’, lääkärikunnan korkea-arvoisin edustaja tai hallitsijan henkilääkäri.

Antiikin valtakunnissa Kreikassa, Roomassa ja Egyptissä arkkiatreiksi tunnustettiin tavallisesti juuri hallitsijoiden henkilääkärit. Myöhemmin Roomassa kehittyi järjestelmä, jossa kullakin neljästätoista hallintoalueesta oli oma arkkiatrinsa. Heidän tehtävänään oli kouluttaa alueen muita lääkäreitä ja toimia tietysti itsekin lääkärinä – mutta kuitenkin ilman erillistä korvausta työstään.

Pohjolaan ensimmäinen arkkiatri ilmaantui 1600-luvun alussa. Ruotsi-Suomen kuninkailla saattoi parhaimmillaan olla neljäkin henkilääkäriä, jotka kantoivat arkkiatrin arvoa. Kun tunnustusta alettiin myöntää myös yliopiston professoreille, valtakunnassa vaikutti useita arkkiatreja yhtä aikaa.

Nykyään arkkiatri on arvonimi, joka Suomessa myönnetään samanaikaisesti vain yhdelle erittäin ansioituneelle lääkärille kerrallaan. Se on siis kunnianosoitus lääkärikunnan ”vanhimmalle” ja hänen elämäntyölleen, eikä tällaisesta nimityksestä saa rahallista korvausta.

Lähteet:
Aikio, Annukka: Uusi sivistyssanakirja. Otava, 1990.
Häkkinen, Kaisa: Nykysuomen etymologinen sanakirja. WSOY, 2004.	
http://fi.wikipedia.org/wiki/Arkkiatri 
http://www.laakariliitto.fi/muistomerkki/arkkiatrit/suomenarkkiatrit.html 
http://www.saunalahti.fi/arnoldus/arkkiatr.html
