Hei!
Miten saa mikrosta palaneen käryn poistettua? Jo melkein kuivat suppilovahverot pääsivät kärähtämään, ja haju oli tosi kuvottava, eikä se ole lähtenyt mikrosta lainkaan. Olen yrittänyt pestä mikroa sisältä, mutta ei se puhdistu. Mikä neuvoksi?
T. nimimerkki "Sienihullu"
Turun kaupunginkirjaston kokoelmista löytyy mm. seuraavat niksit:
Valittujen Palojen "Konstit on monet" neuvoo voimakkaan epämiellyttävän hajun poistoon laittamaan uuniin sitruunaviipaleen ja kuumentamaan täydellä teholla muutaman minuutin. Jätetään sitten vaikuttamaan yön yli.
Saman kustantajan "Uudet konstit vanhat aineet" kehoittaa puhdistamaan roiskeet ja läikkyneet ruoat mikroaaltouunista sekoittamalla 2 rkl ruokasoodaa 2 1/2 dl:aan vettä ja kuumentamaan seosta 2-3 minuuttia kuumimmalla teholla. Pyyhi sitten uunin kostunut sisäpuoli hieman kostutetulla rätillä tai sienellä. Toisaalla samassa kirjassa neuvotaan kaatamaan tilkka vaniljauutetta kuppiin. Käytä sitten mikroa kuumimmalla teholla 1 min. ajan. Uute tappaa tunkkaiset hajut heti.
Teos "Joka kodin niksit ja neuvot" antaa vinkiksi pahan hajun poistoon astian vettä jossa on hieman sitruunamehua, joka kuumennetaan täydellä teholla 1 min. ajan. Pyyhi sitten uuni.
"Etikkakirja" neuvoo puhdistamaan uunin kiehauttamalla siinä etikkaa. Sekoita 1/4 lasia etikkaa ja 1 lasi vettä kupissa ja kuumenna 5 min. Tämä poistaa hajut ja pehmentää roiskeet.
