Etsin lastenkirjaa jota voisin käyttää lasten (6-13v) kanssa työssäni koulupsykologina vaikeiden tunteiden (lähinnä aggression, pettymyksen tai turhautumisen, ei niinkään surun) työstämisessä. Kirja tulisi olla suunnattu suoraan lapsille, ja muistuttaa sisällöltään esim Tuija Holmin ja Tuija Turusen kirjaa "Minun suruni - Surutyökirja lapsille ja varhaisnuorille". Toisin sanoen se saa mielellään sisältää käytännön tehtäviä (mitä enemmän harjoittelu/"tekemis"tehtäviä lapsen kanssa tehtävän keskustelun sijasta, sen parempi). Tarvitsen siis kirjaa lapsille jotka ei halua keskustella tunteistaan.
Osaatteko suositella kirjaa joka täyttäisi nämä kriteerit?
Isot kiitokset etukäteen!
Tunteitten käsittelyyn on olemassa paljon lastenkirjoja, mutta tehtäviä monestakaan ei löydy. Mainitsemaasi kirjaa ”Minun suruni” ei ole vielä saatavissa pääkaupunkiseudun kirjastoista, joten en voinut tarkistaa millaisesta kirjasta tarkalleen on kysymys, mutta ymmärtäisin kuitenkin, että  kyseessä on työkirjanomainen täytettävä kirja? Työkirjoja kirjastoihin ei kovin paljon hankita, eivätkä alla mainitut kirjatkaan ole sellaisia. En tiedä, onko seuraavista kirjoista sinulle hyötyä, mutta tässä kuitenkin muutamia.  Tiina Holmbergin kuvakirjassa Ville Vilkastuksen tunneseikkailu ( Pesäpuu ry , 2003) seurataan gorillapoikasen päivää ja pyritään tunnistamaan tunteita joita erilaiset tilanteet hänessä synnyttävät (ilo, pettymys, viha, pelko…). Jokaisen sivun lopussa lukijaa pyydetään arvaamaan, miltä Villestä tietyssä tilanteessa tuntuu, ja kurkistusluukun alta löytyy vastaus. Samalta tekijältä on myös satukirja Kun maasta sataa vettä, siinä käsitellään vanhemman sairastumista psyykkisesti, sijaissisaruutta ja mustasukkaisuutta, sekä Et ole yksin Pikku-Kurre (perheen päihdeongelmat). Tehtäviä näissä  kirjoissa ei ole lukuun ottamatta listaa tarinoihin liittyvistä  kysymyksistä, jotka voi ottaa lapsen kanssa puheeksi.Ben Furmanin kuvakirjasarjassa Ratkaisutarinoita käsitellään kasvun ongelmia. Kuvakirjasarja Lapsen tunteet (eri tekijöitä) sisältää nimensä mukaisesti tunteisiin liittyviä tarinoita pienemmille lapsille. 
Erikseen on sitten kirjallisuusterapeuttinen satujen käyttö lasten kanssa työskennellessä. Terapeuttisista saduista kerrotaan esim. teoksessa Ylönen: Loihditut linnut – satujen merkitys lapselle ( siinä esimerkkeinä mm. Janssonin novelli Näkymätön lapsi, jossa Ninni tulee jälleen näkyväksi kun uskaltaa ilmaista tunteitaan, ja Grimmin sadut kuten Hannu ja Kerttu, Tuhkimo ja Lumikki), sekä lehtiartikkeleissa Hyvä satu hoitaa ( Lapsemme 4/2005), ja Hoitava taika – lapsen ja tarinan sovittu tapaaminen (Tyyris Tyllerö 2/2002)  joissa kirjallisuusterapeutti Pirjo Kinnunen kertoo kokemuksistaan. Näissä artikkeleissa suositellaan mm. Grimmin satuja, Hölmöläissatuja, kansansatuja ja eri maiden mytologiaan liittyviä tarinoita. 
Mainittujen kirjojen ja lehtien saatavuustiedot selviävät pääkaupunkiseudun kirjastojen yhteisestä  Helmet-tietokannasta, osoitteesta www.helmet.fi. Jos sinulle on hyötyä erilaisia toiminnallisia terapioita esittelevistä kirjoista, saat nekin esiin Helmetistä valitsemalla vaikka aihe- tai sanahaun ja kirjoittamalla hakulaatikkoon hakusanaksi toimintaterapia.
