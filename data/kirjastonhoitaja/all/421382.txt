Hei! Mistä nämä sukunimet ovat alkujaan, ovatko karjalaisia, savolaisia ym. Onko joku tukinut näitä sukuja?

1. Jauhiainen
2. Muje
3. Kokkonen
4. Wetterstrandt
5. Pyykönen
6. Tolvanen
7. Lehikoinen

Onko jonkun suvun taustalla alkujaan muu sukunimi, joka on vaihdettu sitten tuohon nykyiseen?
"Uusi suomalainen nimikirja" on laaja teos, joka sisältää tietoa myös kaikista mainituista sukunimistä ja suvuista. Kannattaa tutustua esim. tuohon kirjaan, jos haluaa ko. sukunimistä lisää perustietoa. Tässä lähinnä mainitusta teoksesta löytyvää perustietoa ko. suvuista ja sukunimistä:

1. Jauhiainen. Uusi suomalainen nimikirja kertoo, että Jauhiainen ja sen lähinimet ovat lähinnä etelä-karjalaisia ja tunnetaan myös Karjalan kannakselta jo 1500-luvulta. Sieltä nimet ovat levinneet myöhemmin mm. Savoon ja Pohjois-Karjalaan.

2. Sukunimi Muje on lähinnä pohjois-karjalainen. Uusi suomalainen nimikirja: "Nimeen sisältynee itämurteiden muje(h) 'muikku', joka on voitu antaa lisänimeksi esim. kalastajalle". 

3. Kotkaa merkitsevä Kokkosen sukulaisnimi Kokko on vanhimpia omaperäisiä suomalaisia henkilönimiä, joka tunnetaan koko maasta jo varhaiselta ajalta. Muoto Kokkonen tunnetaan erityisesti Itä-Suomesta kuten Kannakselta ja varsinkin Savosta, jossa sitä on pidetty yhtenä tyypillisenä savolaisena sukunimenä. Kokko-Kokkonen sukuseuran verkkosivut Internetissä: http://www.kokko-kokkonen.org/

4. Vierasperäistä sukunimeä Wetterstrand tai Wettersrandt on esiintynyt mm. Pohjois-Karjalassa. Lisätietoa voisi saada esim. kirjasta Saarenseppä: "Pohjois-Karjalan vierasnimiset suvut" (1910),  jota olisi mm. useissa Suomen maakuntakirjastoissa. Suomalainen sukunimi Vettenranta on joissain tapauksissa ollut käännös Wetterstrand-nimestä.

5. Sukunimestä Pyykönen ja sen sukulaisnimistä Pyykkö ja Pyykkönen on vanhoja merkintöjä paitsi Karjalan kannakselta ja Pohjois-Karjalasta myös Kainuusta ja Pohjois-Pohjanmaalta. Muoto Pyykönen on yleinen erityisesti Pohjois-Savossa ja Pohjois-Karjalassa.

6. Sukunimestä Tolvanen on 1600-luvun puoliväliin mennessä runsaasti mainintoja erityisesti Laatokan ja Pohjois-Pohjanmaan väliseltä alueelta kuten Laatokan luoteispuolen pitäjistä, Savosta, Pohjois-Karjalasta ja Kainuusta.

7. Lehikoinen on karjalainen sukunimi, josta on vanhoja tietoja Karjalan kannakselta. Myöhemmin nimi on tunnettu myös Savosta ja Pohjois-Karjalasta. Nimeä pidetään lehti -sanan johdannaisena.

Eri sukuja koskevista sukututkimuksista ei ole olemassa kattavaa luetteloa. Aiheesta voisi saada parhaiten tietoja Suomen Sukututkimusseuran kautta. Seuralla on Helsingissä myös oma kirjasto. 

Suomen Sukututkimusseura
Postiosoite: Liisankatu 16 A, 00170 Helsinki
Puhelin: 010 387 7900
Internet: #link::6f531321-ef07-46ae-a8e0-77189380f259::http://www.genealogia.fi/::linkend#

Lähteet: 
- Uusi suomalainen nimikirja (1988)
- Mether, Leif: Sukuhakemisto = Släktregister = Family index (1992)
