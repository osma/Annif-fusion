Hei!

Minulla olisi kolme Oulun historiaan liittyvää kysymystä:
 
1. Missä (synnytys)sairaalassa (ja osoitteessa) oululaisvauvat syntyivät vv. 1963-1964 ja oliko tämä Oulun ainoa synnytyspaikka?
2. Missä kohtaa nykyisin sijaitsee Oulun Tuiran kaupunginosassa v. 1963 ollut osoite Huvilatie 6 A 18 ja mitä paikalla on nykyisin?
3. Mistä tai keneltä on saanut nimensä Oulussa Plaatansaaren ja kaupungin välillä virtaava Kallisenvirta?

Suuret kiitokset jo etukäteen!
1. Synnytykset hoidettiin 1960-luvulla Oulussa Tuiranpuistossa sijainneessa sairaalassa. Synnytyslaitos valmistui vuonna 1925 ja se otettiin seuraavana vuonna käyttöön. Synnytyssairaalana paikka sai toimia Oulun yliopistollisen keskussairaalan tuloon asti, vuoteen 1975. Sairaala kuuluu kulttuurihistoriallisesti arvokkaaseen Tuiran rakennuskantaan. Lisäksi asiakaskommentissa kerrotaan, että Oulun diakonissalaitoksella on myös syntynyt oululaisvauvoja 1960-luvulla.

2. Tästä Google Mapsin kartasta voi katsoa, mitä paikalla jossa Huvilatie on 1960-luvulla sijainnut, on nykyään. Huvilatie on jäänyt tavallaan Merikoskenkadun rakentamisen alle:
http://goo.gl/maps/i6UL3

 
3. Ritva Toropaisen väitöskirja Oulun paikannimet (2005) kertoo, että nimi Kallisenvirta on johtuu sukunimestä Kallinen, joka on ollut Oulun kaupungin asukkaiden nimiluettelossa jo 1600-luvun alkupuolella. Virralle viettävää rinnettä on kutsuttu myös nimellä Kallisesbacke (Kallisenmäki). Kallisenvirran rannalla oli ennen vanhaan käsityöläisten verstaita.
