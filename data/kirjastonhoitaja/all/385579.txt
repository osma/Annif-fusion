Onko jokaisesta Suomen kirjastosta saatavissa teoksia, kirjoja ja tietoa, vammaisten seksielämästä, parisuhteesta, äitiydestä, synnyttämisestä jne ? Olen vammainen nainen. 
Yleisten kirjastojen koko ja siitä johtuen niiden kokoelmien laajuus vaihtelee paikkakunnasta ja alueesta riippuen. Jokaisessa Suomen kirjastossa ei varmastikaan löydy kirjoja tai lehtiä haluamastasi aiheesta. Mutta se ei tarkoita sitä, että pienen kunnan kirjaston asiakas ei saisi haluamaansa kirjaa tai muuta aineistoa ulottuvilleen. Suurten maakuntakirjastojen kokoelmat ovat kaikkien kirjaston käyttäjien ulottuvilla kaukolainamahdollisuuden ansiosta.
Kun en tiedä mikä on lähikirjastosi, asutko maalla vai kaupungissa, on syytä antaa vain vinkkejä miten ja mistä aineistoa kannattaa hakea. 

Internetissä voit tehdä hakuja yleisten kirjastojen tietokantoihin sivulla  http://www.kirjastot.fi/  Asiasanahaussa kannattaa käyttää sanoja VAMMAISUUS, VAMMAISET (vamman laadusta riippuen myös esim. SELKÄYDINVAMMAISET)  SEKSUAALISUUS, ÄITIYS, NAISEUS, SUKUPUOLIELÄMÄ, jne. Useammalla kuin yhdellä asiasanalla hakeminen onnistuu ainakin pääkaupunkiseudun yhteisessä tietokannassa http://www.libplussa.fi/, samoin esimerkiksi Lapuan tai Kittilän kirjastojen tietokannoista, joissa on järjestelmänä Kirjasto 3000. Esimerkiksi haulla VAMMAISET NAISEUS löytää artikkeleista koostuvan kirjan Vaillinaisesta kokonaiseksi (1994, Kääntöpiiri), jossa sinua kiinnostavaa aihetta tarkastellaan eri näkökulmista. VAMMAISET SEKSUAALISUUS haulla löytyy Invalidiliiton julkaisema seminaariraportti Vammaisuus ja seksuaalisuus 6.-7.11.1991 kuten myös Sari Marjasen omaelämäkerrallinen Kelaten (1996), Malena Ivarssonin Seksi ja nuori rakkaus (1989) ja Pro Nursing r.y:n julkaisusarjaa oleva Halu rakastaa (1997). 

Kirjoja ei aiheesta siis ole kovin monta, siksi kannattaakin etsiä aiheesta myös lehtiartikkeleita. Artikkelitietokantoja pääset selailemaan lähikirjastossasi, mutta tässä muutama vihje: 
Meurman Petri "Näkökulma erotiikkaan" (Kynnys 1999: 2); 
Flinck Irmeli "Seksuaalinen ja seksikäs vammainen ihminen" (Kajastus 1993: 2); Virtanen Heini "Täyden elämän onnen ehdot" (Sosiaaliturva 1991: 24); 
Hietala Sirpa "Erotiikkaa Hesperiassa -seksuaalisuus ja vammaisuus -seminaari Helsingissä 1999" (CP-lehti 1999: 1). 

Äitiydestä, raskaudesta ja vammaisuudesta on kirjoitettu ilmeisen vähän, ainoastaan selkäydinvammaan liittyen löytyy Duodecim -lehdestä (1996: 8) Outi Hovatan artikkeli "Selkäydinvammaisen naisen seksuaalisuus ja raskaus." Lehtiäkin voi kaukolainata.                   

Hyödyksi on tietenkin myös joka miehen ja naisen seksin ja parisuhteen moniin ongelmakysymyksiin vastauksia antavat Ruth Westheimerin Sex for dummies (1998, silkkaa suomea!) ja Jorma Palon Rakkaudesta seksiin (1999). Samoin ihan meille kaikille suunnatut raskautta ja synnytystä käsittelevät yleisteokset, niitä löytyy joka kirjaston hyllystä. 

Jyväskylän yliopiston vammaistutkimuksen tukisäätiön sivuilla on listaus eri vammaisjärjestöistä  http://www.jyu.fi/~vamtutk/jarjesto.html mm. Kynnys r.y:n sivu http://www.kynnys.fi/ . Yhteystietoja ja tietopalvelua ja lisätietoja saat sitäkin kautta.
