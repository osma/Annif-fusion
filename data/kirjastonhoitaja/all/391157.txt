OIen pulassa! Ensi lauantaina on juhlat, joiden teemana on pukeutua 50-luvun hengessä.
Joten, kysymykseni kuuluu, miten nuoret naiset pukeutuivat 50-luvulla, juhlimaan lähdettäessä?
Muutama esimerkki saisi olla, ja tietoa esim. väreistä. Kiitos!
Tässä on  otteita kirjoista,  joissa kerrotaan mm. nuorten naisten pukeutumisesta ja idoleista 50-luvulla:

”Hame oli yleensä kellohame jalkineina tennistossut ja niiden kanssa nilkkasukat. Puseroina käytettiin jumppereita ja erilaisia paitapuseroita. Kampauksina oli poninhäntä, vähän vanhemmilla korkeaksi tupeerattu pörrö. Kokonaisuuden kruunasi sifonkihuivi kaulassa.”

Lähde: Arja-Liisa Kuitunen, Länsimaisen muodin historia antiikista nykyaikaan, 1998

”Marilyn Monroe, Sophie Loren ja Brigitte Bardot olivat koko läntisen maailman idoleita. –- Vartalon kurvikkuutta korostettiin piukoilla leningeillä ja neuleilla. –- Bardot pukeutui paksuihin, mustiin neuleisiin ja keveisiin, vartalonmyötäisiin leninkeihin, joiden kuviona oli esimerkiksi tuohon aikaan suosittu valkoisista ja pastellinvärisistä ruuduista koostuva vichy-ruudutus.-– Muut naiset jäljittelivät häntä innokkaasti.”

Rock and rollin kapinallisuus tarttui myös pukeutumiseen. Värejä suosittiin.  ”Värikkäät puvut olivat räikeä vastakohta totisille miestenpuvuille --”.  Jäykkä alushame ja rasvaletti olivat myös tunnusomaisia rock and roll –musiikin harrastajille.  Ranskalainen eksistentialismi (aatetta edustivat mm. Paul Sartre ja  Simone de Beauvoir) lisäsi  taas mustan suosiota.

Lähde: Gertrud Lehnert, 1900-luvun muodin historia, 2001. Teoksessa on myös naisten iltapuvuista 50-luvulla. 

Näistäkin teoksista voisi olla hyötyä:
- Stadin nuoret, 2000  (valokuvateos mm. 50-luvun nuorista,  kuvien kokoajina Stefan Bremer ja Jouko Lehtola)
- Visio ja taito--suomalaisen muodin viisi vuosikymmentä,2001                                     

Teosten saatavuuden pääkaupunkiseudulla voi katsoa aineistotietokannasta. Sen osoite on     http://www.helmet.fi/
