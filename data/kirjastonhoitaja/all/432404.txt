Olen havainnut suurta sointujen samankaltaisuutta Juice Leskisen "Yölento"-kappaleen (1986) ja Astor Piazzollan "Libertangon" välillä (liekö 70-luvun sävellys). Onko yhtäläisyys yleisestikin todettu ja mitä edesmennyt Juice on asiaan sanonut - jos mitään? Miten paljon sävellys saa muistuttaa jotain aiempaa ennen kuin aletaan puhua plagioinnista? En väitä, että tämä tapaus menisi vielä plagioinnin puolelle.
Sama melodiahan se on. Sovittaja Anssi Tikanmäki lienee tietoisesti lainannut tuon pätkän kappaleen introon. Tällaiset sitaattilainaukset ovat melko yleisiä. 
Mitään erityistä sääntöä ei ole siitä, milloin kyseessä on plagiaatti. Asiasta päätetään raastuvassa tai ylemmissä oikeusasteissa - kuten esim. George Harrisonin "My sweet lord"-kappaleen osalta aikoinaan tapahtui.

Pelkkää sointukulkujen käyttöä ilman melodiaa ei pidetä plagioimisena.

Juicen tai Tikanmäen Libertango-kommenteista ei löydy tietoa.
