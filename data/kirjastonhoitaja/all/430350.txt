Hei!

Mikä on lainsäädännön nykyinen kanta kirjaston musiikki-cd-levyjen kopiointiin omaan käyttöön? Tai oikeammin onko laillista muuttaa ääni mp3-tiedostoiksi (esim. cdex, winamp, zune)? Joitain vanhoja postauksia löysin, mutta ajattelin nyt varmistaa, ajanhetken 11/2012, tilanteen.
Täytyy heti aluksi varoittaa, että me vastaajat emme ole laintulkinnan ammattilaisia, joten vastaus on laadittu vain maallikkotietämyksen perusteella. Varmempaa tietoa saat laintulkinnan ammattilaisilta.

Tekijänoikeuslain 12 §:n mukaan julkistetusta teoksesta saa valmistaa muutamia kappaleita yksityiseen käyttöön. Siinä ei edellytetä, että kopioija omistaisi teoksen kappaleen, joten kirjastosta lainatun teoksen kopioiminen on myös sallittua. Jos levy on kuitenkin suojattu tehokkaalla teknisellä suojauksella, sitä ei saa 50 a §:n mukaan kiertää kopioimista varten. Kopioitavan kappaleen on oltava myös laillisesti valmistettu: 57 §:n mukaan korvausvelvollisuus voi syntyä, jos ”kappaleen valmistaja on tiennyt tai hänen olisi pitänyt tietää”, että yksityiskäyttöön kopioitu teos on laiton.

Tekijänoikeuslain 12 § ei rajaa millään tavalla sitä, missä muodossa yksityiskäyttöön valmistettavan kappaleen pitäisi olla. Niinpä CD-levyn voi kopioida laillisesti mp3-tiedostoksi tai muuhun muotoon, kunhan tosiaan tehokasta teknistä suojausta ei kierrä.

Tekijänoikeuslaki löytyy kokonaisuudessaan Finlex-tietokannasta osoitteesta http://www.finlex.fi/fi/laki/ajantasa/1961/19610404. Jos tekijänoikeuden tulkinta kiinnostaa laajemmin, voin suositella Pirkko-Liisa Haarmannin teosta ”Tekijänoikeus ja lähioikeudet” (3. uudistettu painos; Talentum, 2005). Erityisesti kirjaston tekijänoikeuskysymyksiä käsittelee Heikki Poroila teoksessaan ”Tekijänoikeus ja kirjastot tietoverkkojen maailmassa” (BTJ Kirjastopalvelu, 2006).
