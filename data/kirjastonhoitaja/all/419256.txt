Mitä eroa on verbeillä odottaa ja odotella. Vastaavastihan löytyvät istua - istuskella jne. Mietimme keskenämme, että kyseessä on jotain "hieman sinne päin tekemistä" ja esim. tuon odottelemisen suhteen siihen suhtautuminen on siihen positiivisempi kuin odottamiseen, jossa on hieman negatiivinen sävy.
Nykysuomen sanakirjan mukaan "odotella" on frekventatiiviverbi, joka ilmaisee kantasanansa ("odottaa") osoittaman tekemisen tapahtuvan toistuvasti, jatkuvasti tai hiljalleen.

SKS:n Iso suomen kielioppi huomauttaa verbijohdoksista puhuessaan, että frekventatiivisilla johdoksilla voi olla muunkinlaista merkitystä kuin pelkkä toistuvuuden tai jatkuvuuden ilmaiseminen: "Usein johdoksella kuvataan tapahtumaan sisältyvää epäsäännöllisyyttä, sattumanvaraisuutta tai vähäisempää intensiivisyyttä." Odottelussa voisi kaiketi ajatella olevan kyse nimenomaisesti tällaisesta intensiivisyydeltään vähäisemmästä odottamisesta.

Frekventatiivisen johdoksen käyttö voi kertoa myös puhujan/kirjoittajan kielteisestä tai myönteisestä asenteesta ilmaisemaansa asiaintilaa kohtaan. Sävyltään kielteisissä yhteyksissä johdoksella viestitään esim. keskittymättömyydestä, epäintensiivisyydestä, epävarmuudesta, ennustamattomuudesta tai tahattomuudesta. Ilmauksissa voi tapauksittain nähdä myös vähättelyn tai ironian ja myönteisissä yhteyksissä leikillisyyden tai huolettomuuden sävyä.
