Löytyykö internetistä ilmaista ohjelmaa, jolla voisi laskea/arvioida pientalon rakentamiskustannuksia? (Kotikirjastosta ei löydy.)
Internetistä löytyy sekä ilmaisia että maksullisia laskentaohjelmia pientalon rakennuskustannuksista.

TaloPeli-sivusto tarjoaa maksutta käyttöön suppean ohjelman, jolla voi laatia kustannusarvion rakentamishankkeesta. Laajempi ohjelma edellyttää rekisteröitymistä ja määräaikaisen käyttöoikeuden maksamista.
http://www.talopeli.fi/

Rakentaja.fi -sivustolta (http://www.rakentaja.fi/ , vasemmalla Rakentaja.fi-mapit > Rahoitus ja vakuutus > Laskurit) löytyy erilaisia tarvike- ja kustannuslaskureita. Osa niistä on vapaasti käytettävissä, osa edellyttää rekisteröitymistä ja jotkut osiot ovat maksullisia. Kannattaa tutustua myös sivuston Keskustelut-osioon, josta löytyy Rahoitus ja vakuutus -aiheryhmä.

Myös kirjamuodossa löytyy tietoa aiheesta. Jos kotikunnan kirjastosta ei löydy sopivaa teosta, asiakas voi tehdä kirjastossa kaukolainatilauksen haluamastaan teoksesta. Esimerkiksi Rakennustiedon julkaisemaan teokseen Nissinen: Pientalon kustannukset (3. tark. p., Helsinki 2006) liittyy PientaloKlara -kustannuslaskentaohjelma, jonka avulla voi arvioida oman rakennushankkeen laajuutta ja kustannuksia.

Lisää tietoa rakennuskustannusten laskentaohjelmista löytyy lehdestä Meidän Talo 2/2006, s. 86-90: Osaava rakennuttaja säästää rahaa, osa 2: tietolähteet ja laskentaohjelmat avuksi.
