Olisin kiinnostunut tietämään lisää tähtitieteen teoriasta, johon kuuluu mm. punainen jättiläinen (kaaosteoriasta?). Kuka teorian takana on ja miltä aikakaudelta teorian kehittely on alkanut - mistä löytäisin lisätietoja?
Punaiseksi jättiläiseksi kutsutaan tähteä, joka elinkaarensa loppupuolella laajenee voimakkaasti. Tähtien säteily (valo ja lämpö) syntyy jatkuvasta fuusioreaktiosta, jossa tähden sisältämä vety muuttuu heliumiksi. Kun vetyvarat alkavat loppua, fuusioreaktio siirtyy tähden keskiosasta sen ulkokerroksiin ja työntää samalla tähden pintaa ulommaksi. Samalla tähden lämpötila laskee ja väri muuttuu punaisemmaksi. Kaikkien tähtien elinikä on rajallinen, mutta vain riittävän isot tähdet muuttuvat punaisiksi jättiläisiksi (pienemmät hiipuvat ja jäähtyvät ilman laajenemisvaihetta). Omasta Auringostamme tulee sellainen noin viiden miljardin vuoden kuluttua.

Tähtien sisältämien alkuaineiden jäljille päästiin jo 1800-luvun loppupuolella, kun keksittiin ryhtyä tutkimaan niiden valon spektrejä. Samalla havaittiin, että tähdet ovat samanlaisia kappaleita kuin Aurinko. Tähtien rakenne ja toiminta ymmärrettiin kuitenkin vasta 1900-luvun puolella. Vedyn ydinfuusio Auringon energianlähteenä varmistui vuonna 1939. Tähtien, kuten koko maailmankaikkeudenkin, tutkimusta edisti 1900-luvun alussa fysiikan kehitys ja erityisesti Albert Einsteinin yleinen suhteellisuusteoria.

Lisätietoa Internetissä:
Tähtitieteellinen yhdistys Ursa: http://www.ursa.fi/tahtitieteesta/tietoa-tahtitieteesta.html
Särkänniemen tähtiakatemia: http://www.sarkanniemi.fi/akatemiat/tahtiakatemia/frames.html
Yleinen suhteellisuuteoria Wikipediassa: http://fi.wikipedia.org/wiki/Yleinen_suhteellisuusteoria

Kirjallisuutta:
Hawking, Stephen W.: Maailmankaikkeus pähkinänkuoressa (WSOY 2003)
Karttunen, Hannu: Tähtitiede (Tiedettä kaikille -sarja, Ursa 2002 ja 2008)
Maalampi, Jukka: Maailmanviiva : Albert Einstein ja moderni fysiikka (Ursa 2006)
Teerikorpi, Pekka: Miljoonan vuoden yksinäisyys : kertomus maailmankaikkeuden ymmärtämisestä (Otava 2007)
Tähtinen, Leena: Aurinko : tähden tarina (WSOY 2005)

Kaaosteoria on matemaattinen teoria, jonka avulla voidaan tutkia kaoottisten eli hyvin herkkien ja monien tekijöiden vaikutukselle alttiiden järjestelmien toimintaa. Tällaisissa järjestelmissä pienet muutokset voivat saada lopulta aikaan suuria muutoksia lopputuloksessa. Tätä on kuvattu esimerkillä, jossa perhosen siivenisku voisi saada aikaan myrskyn maapallon toisella puolella. 

Lisätietoja Internetissä:
Wikipedia: http://fi.wikipedia.org/wiki/Kaaosteoria

Kirjallisuutta:
Gleick, James: Kaaos (Art House 1989)
Gribbin, John: Syvä yksinkertaisuus : kaaos, kompleksisuus ja elämän synty (Ursa 2005)
