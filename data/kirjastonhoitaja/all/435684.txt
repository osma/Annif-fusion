Onko heikkolahjaisella henkilöllä mitään mahdollisuuksia opiskella kirjastovirkailijan ammattiin ja päästä siihen ammattiin?
Vaikea kysymys. Tohtori.fi :n mukaan heikkolahjaisuudeksi määritellään hieman normaalia vähäisempi älykkyys (älykkyysosamäärä 70-85), jota ei kuitenkaan luokitella älylliseksi kehitysvammaisuudeksi.

Ammatinvalintaan liittyvistä asioista kannattaa keskustella esimerkiksi lääkärin ja työvoimatoimiston kanssa. Työvoimatoimiston psykologi voi tehdä ammatinvalinnan soveltuvuustestin, jossa mitataan muun muassa henkilön vahvuuksia. Psykologilta saa palautetta testituloksista.

Mikään ei estä hakemasta alan opintoihin, mutta oppilaitokseen pääsystä ja opinnoissa pärjäämisestä saati työllistymisestä on mahdotonta luvata mitään. Tällä hetkellä kirjastoalalla on paljon työnhakijoita, ja kaikkien eläköityvien toimia ei saada täyttää.

Kirjastoala muuttuu koko ajan ja päivittäinen työ vaatii sopeutumista erilaisiin tilanteisiin, kykyä oppia uutta ja myös opastaa asiakkaita. Työssämme oleellisia ovat mm. kieli- ja atk-taidot, hyvät vuorovaikutustaidot, kuten myös monipuolinen aineiston (kirjallisuus, musiikki, elokuvat, pelit jne.) tuntemus.

Kirjastoalan koulutuksesta saa tietoa Kirjastot.fi:n sivuilta:
http://www.kirjastot.fi/fi-FI/kirjastoala/opiskelu/
