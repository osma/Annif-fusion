Minä vuonna Oiva Paloheimo on kirjoittanut runon Auttamaton Pekka ja löytyykö mistään kyseisen kirjailijan ajatuksia tähän runoon liittyen? Esim. mikä inspiroi yms.??
Runo on julkaistu alunperin vuonna 1935 kokoelmassa Vaeltava laulaja. Se löytyy myös myös seuraavista kirjoista:
- Paloheimo, Oiva ; Runot, WSOY, 1955
- Tämän runon haluaisin kuulla 2, 1.-2.p., Tammi, 1987

Kirjassa Levoton Lippi : Isäni Oiva Paloheimo (kirj. Matti Paloheimo) käsitellään Paloheimon ensimmäistä kokoelmaa Vaeltava laulaja ja siinä mainitaan myös Auttamaton Pekka (sivut 53-55).

Kirjallisuuden tutkijain seuran vuosikirjassa nro 28 käsitellään Oiva Paloheimon lapsuutta. Kasvatusperiaatteita koskevassa kappaleessa (s. 83) kerrotaan, että hänen kuvanneen esikoisrunokokoelmassaan humoristisesti kasvatuksen konfliktitilanteita esim. runoissa Pöytärukous ja Auttamaton Pekka, joiden oletetaan pohjautuvan häneen omiin muistikuviinsa lapsuudesta. Auttamaton Pekkaa ja muita lapsirunoja on käsitelty myös kirjan sivulla 86.

Kirjassa Uuno Kailaasta Aila Meriluotoon : suomalaisten kirjailijain elämäkertoja, 1947, Paloheimo on kirjoittanut esittelyn itse itsestään. Siinä ei erikseen käsitellä kysymääsi runoa, mutta Paloheimo kertoo elämästään ja siitä mikä on vaikuttanut hänen kirjoittamiseensa.

Kirjassa Sananjalka : Suomen kielen seuran vuosikirja, osa 3, sivut 172-186, on kerrottu Oiva Paloheimon lapsikuvauksesta. Siellä on mainittu myös Auttamaton Pekka ja runon yhtä säkeistöä on vähän avattu.

Paloheimosta ja hänen lapsikuvauksestaan on tehty yliopistoissa tutkielmia ja graduja, joita voi kysyä kaukolainaksi, jos olet kiinnostunut.
