Kuinka monta päivää kestää ennenkuin kirja on Helsingin alueella lainattavissa, jos kirjasto ilmoittaa verkossa, että kirja on matkalla?
Jos kirja on matkalla Helsingin sisällä takaisin omistajakirjastoon eikä siinä ole varauksia, kirjan palautumiseen menee luultavasti muutama päivä. Mikäli kirja on tulossa takaisin Helsinkiin Espoosta, Vantaalta tai Kauniaisista, matkassa kestää luultavasti jokunen päivä enemmän kuin Helsingin kirjastosta toiseen palautuvalla kirjalla. Matkan kesto riippuu toki siitäkin, kuinka kauan kirja on jo ehtinyt olla matkalla, kun sen huomaa olevan matkalla-tilassa. Useimmat kirjat lienevät perillä 2–5 päivän kuluessa.

Täysin varmasti kirjojen siirtymiseen liittyvää aikaa ei pysty sanomaan, koska kirjat saattavat toisinaan mennä vääriin kirjastoihin, jolloin aikaa tuhrautuu enemmän. Myös suuret kirjakuormamäärät voivat hidastaa kirjojen liikettä, ja aina on mahdollista, että kirja on eksynyt vahingossa väärän kirjaston hyllyyn, jolloin se pysyy matkalla-tilassa, kunnes joku sen hyllystä huomaa ja laittaa menemään oikeaan paikkaan. Hyvin pienissä kirjastossa kirjakuorma kulkee harvemmin kuin hiukan isommissa, joten esimerkiksi Suomenlinnan kirjastosta tulevien kirjojen matka voi kestää tavallista pidempään. Ei siis kannata ottaa edellä mainitsemaani matka-aikaa muuta kuin suuntaa antavana arviona.

Mikäli haluaa saada varmasti matkalla-tilassa olevan kirjan, on suositeltavaa laittaa siitä varaus. Kirjojen matka-ajat ovat niin arvaamattomia, että niiden palautumisen kyttääminen on hankalaa. Jos aivan välttämättä haluaa seurata kirjan saapumista, niin on parasta tarkistaa tilannetta aamuisin kymmenen aikoihin, jolloin useimmissa kirjastoissa muualta tuleva aineisto on yleensä käsitelty. Kun kirja siirtyy HelMetissä matkalla-tilasta hyllyssä-tilaan, se on lainattavissa omistajakirjastosta.
