Hei!
Kysyisin kirjailija Elizabeth Walkerista.
Minkä maalainen hän on?
minkä ikäinen on?
Paljonko suomeksi käännettyjä kirjoja häneltä löytyy?
Entä löytyykö kirjoja kaupoista tai näistä kirjastoista esim.. puistola, malmi, jakomäki, itäkeskus, viikki tai tikkurila?

 Tikkurilan kirjastosta  löysin kirjan nimeltä Afrikkalainen unelma ja sitä luen parhaillaan,,,

Löytyykö häneltä suomenkielisiä nettisivuja katsoin googlesta mutta en löytänyt kuin englanninkieliset sivut.
Elizabeth Walker on tiettävästi salanimi, jonka takaa löytyy amerikkalainen Elizabeth Rotter. Kirjailija on julkaissut teoksia myös pseudonyymeillä Elizabeth Neff Walker sekä Laura Matthews. Rotter on kirjoittanut kymmenittäin enimmäkseen historiallisia ja nykyaikaan sijoittuvia rakkausromaaneja – ja jo 1980-luvun vaihteesta asti. Viimeisimmän teoksensa hän on ilmeisestikin julkaissut vuonna 2004. Varsinkin nimellä Laura Matthews hän on ilahduttanut lukijoitaan yli 30 romanttisella tarinalla 1800-luvun alun Englannista, sijaishallitsijan aikakaudelta. 

Valitettavasti en onnistunut kaivamaan esiin Rotterin syntymäaikaa tai muitakaan viitteitä hänen iästään. Kirjailijalla ei kaiketi ole omia kotisivuja, eikä häntä ole oikein esitelty kustantajien kirjailijaluetteloissa. Hänestä ei löytynyt mitään elämäkertatietoja edes romanttiselle viihdekirjallisuudelle omistautuvilta sivustoilta. Yhdellä kustantajan englanninkielisellä sivustolla on kyllä kirjailijan lyhyt esittely ja ohessa hänen kuvansa:
http://www.belgravehouse.com/walker_elizabeth_neff.html. 

Tiedustelin vastausta ikäkysymykseen sähköpostitse kustantajalta (Belgrave House), mutta en ole saanut sieltä vastausta.

Kansallisbibliografia Fennican tietojen mukaan kirjailijan mittavasta tuotannosta olisi suomennettu vain kolme teosta, tekijänimellä Elizabeth Walker:

- Afrikkalainen unelma (Gummerus, 1986; Johanna, 1987; Gummerus, 1993)
- Ristiaallokko (Karisto, 1990)
- Susie ja muutosten kevät (Karisto, 1997). Tämä teos on lasten- ja nuortenkirjallisuutta. 

Ristiaallokkoa on mainitsemistasi kirjastoista vain Puistolassa. Susie ja muutosten kevät löytyy seuraavista paikoista: Itäkeskus, Puistola ja Tikkurila. Kirjoja ei ole myynnissä ainakaan Akateemisen tai Suomalaisen verkkokirjakaupoissa, sen sijaan netin kirpputoreilla ja huutokaupoissa on Afrikkalaista unelmaa tarjolla.

Suomenkielistä tietoa Elizabeth Rotterista – tai Walkerista, niin kuin hän englanninkielisillä sivustoilla useimmiten esiintyy – ei tosiaankaan taida olla verkossa.
