Luin joskus 70-luvulla suomalaisen tieteiskuvitelman, jossa suurin osa Euroopan väestöstä kuoli vetypommituhossa. Rakennukset ja infra säilyivät, ja muutamia harvoja ihmisiä hajallaan ympäri Eurooppaa. Hengissä säilyi enimmäkseen naisia. Kirja kuvaa suomalaisten naisten selviytymiskamppailua tuhon jälkeen. Muistelen, että kyse on jonkin tieteiskilpailun voittajateoksesta. Tiedättekö viisaat kirjaston tädit ja sedät, mikä kirja voisi olla kyseessä?
Vetypommituhoa kirjassa ei ole, mutta silti tekee mieleni ehdottaa Lilian Kallion romaania Ugudibuu, joka sijoittui kolmannelle sijalle Tammen ja Jaana-lehden suuressa viihderomaanikilpailussa vuonna 1975.

"Ugudibuu on vanhan leikin taikasana, jolla esineet muka loihdittiin olemattomiin. Viisi tamperelaistyttöä muisti häkeltyneenä tämän leikin ja tämän sanan, kun he kertasivat sen mielikuvituksellisen päivän tapahtumia, jolloin muut ihmiset lakkasivat olemasta, yksinkertaisesti vain katosivat, vaatteineen kaikkineen, silmälaseineen, hattuineen, kravatteineen. Heitä ei enää ollut. Oli vain helteinen elokuun päivä, palavia murskaantuneita autoja joiden kuljettajan paikalla ei ollut ketään, tyhjiä kauppoja, autioita katuja joilla irtipäässeet koirat juoksivat.

Ja olivat nuo viisi tyttöä, pelokkaina, säikähtäneinä, kauhuissaan. Heidän oli tultavat toimeen, heidän oli rakennettava maailma jossa voisivat elää ja olla. He onnistuivat, uudisraivaajat keskellä teollistunutta Suomea, maanviljelijät, karjankasvattajat jotka rivitaloista tekivät navetan, myymälävarkaat jotka ottivat mitä tarvitsivat."
