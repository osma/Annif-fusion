Hei! Etsin kirjoja aiheista jäte ja downshiftaus. Jos laitan hakusanaksi jäte, tulee vain jätehuollosta, roskalla tulee lastenkirjoja. Haluaisin tietoa siitä, miten paljon maailmassa on jätettä, minne se joutuu tms. Kriittistä tietoa, ekonäkökulmaa.

Downshifting-hakusanalla ei tule mitään, ei myöskään leppoistaminen, yksinkertaistaminen jne.
Downshiftaus lienee terminä vielä niin uusi, ettei sitä ole käytetty paljonkaan kirjaston asiasanoituksessa. Leila Simosen teos ”Polulta poikkeamisen taito” (Voimapaja, 2012) näyttää olevan tällä hetkellä ainoa sillä asiasanalla varustettu teos. Wikipedian osoitteesta http://fi.wikipedia.org/wiki/Downshifting löytyvään artikkeliin on kerätty jonkin verran downshiftausta käsittelevää kirjallisuutta, jota on kirjaston kokoelmissa, vaikkei tuolla asiasanalla. Kannattaa aloittaa vaikka niistä. Kunkin kirjan saatavuuden voi katsoa osoitteesta http://luettelo.helmet.fi teoksen nimellä.

Kirjoja ekologisesta jätenäkökulmasta voisivat olla esimerkiksi seuraavat HelMet-kirjastoista löytyvät teokset:

Hengeveld, Rob: Wasted world : how our consumption challenges the planet (The University of Chicago Press, 2012)

Maailman tila 2012 : kohti kestävää hyvinvointia : raportti kehityksestä kohti kestävää yhteiskuntaa (Gaudeamus, 2012)

Stuart, Tristram: Waste : uncovering the global food scandal (Penguin, 2009)

Pearce, Fred: Earth then and now : potent visual evidence of our changing world (Beazley, 2007)

Ojala, Kari: Kestävän yhdyskunnan käsikirja (KL-kustannus, 2000)

Kirjoja näkemättä on tietysti vaikea sanoa, mitä ne sisältävät, mutta ainakin nimien ja asiasanojen perusteella nuo voisivat olla vilkaisemisen arvoisia. Näyttää siltä, että kirjat usein keskittyvät johonkin tiettyyn jätteitä koskevaan yksityiskohtaan kuten tiettyyn jätetyyppiin tai alueeseen ja harvemmin jätteisiin suurena kokonaisuutena.

HelMet-verkkokirjastosta voi etsiä kirjoja katkaisemalla hakusanan. Uudessa HelMetissä katkaisumerkkinä toimii * ja vanhassa **. Niinpä hakusanalla ”jäte*” (tai ”jäte**”) saa esiin kaikki teokset, joiden nimessä tai asiasanoissa esiintyy tuolla alkava sana. Toiseksi hakusanaksi voi kokeilla esimerkiksi ”ekolo*” (tai ”ekolo**”). Kokeilematta erilaisia sanayhdistelmiä saattaisi saada vielä lisää kirjallisuutta.

Helsingin yliopiston kirjastoissa lienee kaupunginkirjastoa enemmän jätteitä käsitteleviä tieteellisiä teoksia. Niitä voi etsiä osoitteesta https://helka.linneanet.fi. Helka-haussa hakusanan katkaisumerkkinä toimii ? (esim. ”jäte?”).
