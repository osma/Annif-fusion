Millä kriteereillä kirjastoon hankitaan tai ollaan hankkimatta harvinaisempia pienen levikin lehtiä?
Koska painettujen lehtien vuosikertojen hinnat ovat jatkuvasti nousseet ja kirjastojen aineistomäärärahat ovat useimmiten laskeneet tai pysyneet samansuuruisina, on kirjastojen ollut pakko niin lehtien kuin muunkin aineiston valinnassa keskittyä lähinnä kysytyimpiin nimekkeisiin. 

Kirjastojen aineistomäärärahat jaetaan esim. Vantaalla kirjastojen kesken lähinnä lainaustilastojen mukaisesti, niin että ainakin eniten lainattujen aikakauslehtien tilaamista pyritään jatkamaan. Sanomalehtien osalta otetaan huomioon, onko ko. lehti mahdollista lukea ePress- tai PressDisplay-palvelun kautta e-lehtenä http://www.helmet.fi/fi-FI/Ekirjasto/Lehdet/Kirjaudu_elehtipalveluihin(25232).

Pääkaupunkiseudulla toimiva HelMet-kirjasto palvelee yhtenäisesti Espoota, Helsingiä, Kauniaista ja Vantaata, niin että kaikki sen aineisto on kaikkien asukkaiden käytettävissä. Paitsi uusinta numeroa kaikki aikakauslehtien vanhat numerot ovat lainattavissa ja varattavissa HelMet aineistohaussa, ohje: http://luettelo.helmet.fi/search~S9*fin/k. 

Lehtiä tilattaessa otetaan huomioon asiakkaiden toivomukset (http://www.helmet.fi/fi-FI/Info/Hankintaehdotus) ja seurataan, mitä uusia lehtiä on tullut markkinoille. Harvinaisempia pienen levikin lehtiä tilataan lähinnä pääkirjastoihin ja silloin valintaan vaikuttaa lehden laadun lisäksi kokoelman tasapuolisuus eri alojen, asiakkaiden ja sisältöjen suhteen.
