Hei! Tästä tulee varmasti pitkä ja sekava viesti, joka sisältää paljon typeriä kysymyksiä. Toivottavasti jaksatte vastata kaikkiin kysymyksiin.

Katsoessani dvd-levyltä Stephen Kingin kirjan pohjalta tehtyä elokuvaa "Pet Sematary" rupesin miettimään, että miten kauhuelokuvissa saadaan kuvattua kohtaukset, jotka voivat olla aikuisellekin pelottavia ja ahdistavia? Siis miten pienet lapset saadaan mukaan näyttelemään vaikka johonkin K-18 kauhuelokuvan pelottavimpiin kohtauksiin, jos heidän mukanaoloaan vaaditaan elokuvan juonen kannalta niissä kohtauksissa? Ajattelin lähinnä sitä, että miten ne kohtaukset kuvataan ilman, että kyseinen lapsi ei tajua, että mitä siinä kuvataan eikä saa traumoja, näe painajaisia tms. Kuvataanko se lapsen osuus erikseen ja lisätään siihen elokuvan kohtaukseen niin että näyttää, että lapsi olisi mukana siinä kohtauksessa? Esimerkiksi tuossa Pet Sematary-elokuvassa suurin piirtein 2-vuotias poika näyttelee Gage-nimistä poikaa, joka tappaa naapurissa asuvan vanhan miehen, mutta eihän sitä kohtausta kuvattaessa voitu antaa kyseiselle pojalle hänen kädessään ollutta veistä käteen ja selittää, että "Kävele nyt mahdollisimman uhkaavan näköisenä tuota naapurin setää näyttelevän miehen luokse, huitaise häntä sillä veitsellä vinottain suuhun niin että hän meinaa tukehtua suuhun valuvaan vereen ja hänen kaatuessaan maahan mene painamaan suusi hänen kaulalleen ja pure sitä aivan kuin imisit siitä verta". Tai miten kuvattiin kohtaus, jossa Gagen isää näyttelevä mies näytti työntävän injektioneulan tuon lapsinäyttelijän kaulaan ruiskuttaen sinne myrkkyä, niin että tämä hänen poikansa kuolisi?

Entä miten yleensä pienet lapset saadaan tekemään elokuvissa se mitä heidän pitäisi tehdä? Miten heidät saadaan menemään oikealla tavalla oikeaan paikkaan, liikkumaan toivotulla tavalla, sanomaan mahdollisesti vaadittavat vuorosanat tai yleensäkin tekemään juuri se, mitä halutaan? Miten vaikka siinä Pet Sematary-elokuvassa Gagen näyttelijä saatiin lennättämään isänsä näyttelijän kanssa leijaa aivan kuin he olisivat olleet isä poika, vaikka niin ei ollut? Tarkoitan nyt tällä, että miten vaikka noin alle 3-vuotiaat lapset saadaan näyttelemään elokuvissa halutulla tavalla, koska heidän kykynsä ymmärtää puhetta ei ehkä ole vielä täysin kehittynyt?

Kysymys, johon erityisesti haluaisin saada vastauksen, on se, että mistä löytäisi ostettavaksi tuo Pet Sematary-elokuva? Sen kirjan pohjalta on ilmestynyt kaksi elokuvaa ja sen toinen osa minulla on dvd-levyllä, mutta tätä haluamaani ensimmäistä osaa en ole löytänyt mistään, en edes kirpputoreilta tai internetistä ostettavaksi. Tuota toista osaa vain näkee joskus kirpputoreilla myynnissä, mutta ensimmäistä osaa ei koskaan.
Jos etsit nimenomaan elokuvaa ”Uinu, uinu lemmikkini”, sitä on kyllä hyvin myytävänä. Myyntipaikkoja löytyy Googlella vaikkapa hakusanayhdistelmällä "Uinu, uinu lemmikkini" "DVD". Ilmeisesti elokuva ”Uinu, uinu lemmikkini 2” sinulla jo onkin.

Meillä kirjastossa ei näyttänyt olevan oikein tätä asiaa koskevaa kirjallisuutta enkä löytänyt juuri tuon elokuvan tekemistä käsitteleviä kirjoja, mutta olen katsonut jonkin verran kauhuelokuvien teosta kertovia dokumentteja. Kauhuefektien tekijät hyvin sangen kekseliäitä kehittämään hurjilta vaikuttavia tilanteita.

Ensiksi tietenkin elokuvaa kuvataan usein aika lyhyinä kohtauksina, jotka vasta leikkausvaiheessa liitetään yhteen. Esimerkiksi tuon elokuvan kolarikohtaus on selvästi tehty niin. Näyttelijälle – oli hän sitten lapsi tai aikuinen – pelottavakin kohtaus näyttäytyy aivan toisessa valossa kuin katsojalle, sillä näyttelijä näkee kameran ja kaikki lavasteiden ulkopuolella olevat asiat, joita katsoja ei näe ja jotka kuvassa näkyessään rikkoisivat illuusion pelottavuudesta. Kohtauksia myös voidaan kuvata moneen kertaan, jotta siihen saadaan haluttu sävy.

Nykytekniikalla filmille voidaan lisätä monenlaisia efektejä ja asioita, jotka eivät olleet kuvaushetkellä läsnä. Musiikilla on luonnollisesti myös voimakas vaikutus kohtauksen pelottavuuteen, niin myös ”Uinu, uinu lemmikkini” -elokuvassa. Esimerkiksi puremiskohtauksessa puremisen ääniä on selvästi lisätty filmiin, eikä näyttelijä ehkä oikeasti edes pure vaan vain esittää. Tuollaisissa kohtauksissa saatetaan käyttää myös nukkeja. Gagen viiltelykohtauksessa lasta ei suoraan näytetä viiltämässä veitsellä, joten homma on saatettu hoitaa niin, että joku toinen on pidellyt veistä ja leikkauksella on luotu vaikutelma siitä, että lapsi pitelee sitä. Pistokohtauksessa veikkaisin käytetyn ruiskua, jossa terä ei ole oikea vaan painuu putken sisään.

Lapsetkin voivat olla hyviä näyttelijöitä. Gagea esittänyt suunnilleen kolmevuotias Miko Hughes esiintyi tuon roolin jälkeen sangen monissa elokuvissa jo lapsena ja esiintyy tosiaan jo noin nuorenakin varsin ilmeikkäästi ja taitavasti. Elokuvan tekijäntiedoista osoitteesta http://www.imdb.com/title/tt0098084/fullcredits?ref_=tt_cl_sm#cast käy ilmi, että hänen äidillään Mary Hughesilla oli elokuvassa pieni rooli. Tuntuisi siksi aika todennäköiseltä, että äiti on ollut mukana elokuvan tekemisessä ja ollut turvana lapselleen.

Toki ohjaajalla saattaa myös olla lapsiin liittyvää psykologista osaamista tai sopivia apulaisia, koska nuoria lapsiahan ei voi ohjata samalla tavalla kuin aikuisia, ja kohtauksia voidaan tarvittaessa ottaa monta kertaa uudestaan. Lapsen kanssa esiintyvällä vastanäyttelijälläkin pitää varmaan olla taitoa lasten kanssa toimimisesta, jotta lapsi pystyy esiintymään luontevasti hänen seurassaan.
