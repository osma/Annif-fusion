Mistä löytyisi perinteisiä sukka-aiheisia kansanrunoja,  -loruja tai sananparsia? Ennen vanhaan itsetehtyjä sukkia annettiin kihlauksen merkiksi ja morsian jakoi niitä häälahjoina sukulaisilleen.
Perinteisissä suomalaisissa häämenoissa morsian saattoi tosiaan antaa kosintaan myöntymisen merkiksi sukat puhemiehelle, sulhaselle ja toisinaan sulhasen suvullekin ja jakaa sukkia tulevalle suvulleen häissä antimina eli morsiuslahjoina. 

Sukka-aiheisia kansanrunoja löytyy esimerkiksi Suomen Kansan Vanhat Runot -teossarjasta (SKVR, julk. 1908–1948, 1997). SKVR nykyisin käytettävissä myös internetissä tietokantana(#link::6c613e4a-154a-4e7c-a584-804ac87e1e15::http://www.finlit.fi/skvr/::linkend#).

Mm. Martti Haavion toimittamassa teoksessa 'Laulupuu: Suomen kansan tunnelmarunoutta' (2. p. WSOY, 1980) on niin ikään joitakin sukka-aiheisia runoja, mutta ne eivät varsinaisesti liity häämenoihin. Sukka-sana esiintyy myös monissa lastenloruissa, esimerkiksi Ulla Lipposen toimittamassa teoksessa Kuukernuppi: vanhoja ja uusia lastenloruja (3. tark. laitos Suomalaisen Kirjallisuuden Seura, 2007).

Tässä muutama esimerkki häämenoihin liittyvistä runoista:

Ei oo neito jouten oltu / Paimeness käyessän, / Likkan' lipatessaa. /
Neito on teht telttusii*, / Täyttää su'un sukill, / Kirkkokunan kinttahill, /
Lajikunnan lahjuksill. (SKVR XIII 2:4097)
*vyö

Kiitos, sisko, silmilleis, / Kunniamp' on kulmilleis, / Kun miun sukilla täytit, /
Kirkkokunnan kintahilla, / Tuvan täyven turvikkailla, / Kylän naiset nauhasilla. 
Runon taustatiedoissa: "Kun lahjukset oli häissä (sulhasen kotona) jaettu, niin kaikki, häävieraat sekä kuokkamiehet, (kaikille annettiin) kävivät rinkiin (piiriin) eli muuten ja ylistivät morsianta." (SKVR XIII 2:4100)

Varrai on varis jalalla, / Varempana siun emmois. / Ei oo neito jouten ollut / Paimenessa käyvesseä; / Se on tehnyt terttusii / Ja latonut lankanpäitä, / Ku suvun sukilla täytti, / Lajin kaiken lahjuksilla, / Kyvyt kirjakintailla, / Navot nauhoin nenillä. / Onpa teijän neijollaki, / Onpa kyllinki jakkoa / Orsillenki, parsillenki.
Runon taustatiedoissa: "Maarahvas lauloi morsiamelle, joka oli runsaasti lahjoja jaellut"
(SKVR XIII 2:4102)

Muita sukka-aiheisia runoja ja loruja:

Tillin, lillin, likka tanssii / avojaloin jäällä; / sukat, kengät kainalossa, / harmaa hame päällä. (SKVR VII 2: 3500)

Aa lullaa lasta, / Mamma tulee vastaa(n), / Tua lapsel punaaset sukat, / Keltaaset kenkät, /  Silkkinauhat päällä. (SKVR XIV: 426) 

Kerin, kerin uuttii, / Muorin mustii sukkii, / Faarin valkusii vantui, / Morsiainen sukkavilloi, / Sulhasen sukkarihmoi! (SKVR XIV: 2660) 
Taustatiedoissa: "Vanhoilla ihmisillä oli tapana saadakseen lapsen hiukset kasvamaan hiertää lapsen päätä ja lukea"

(Tyttöin laulu poi'ille).  
Yksi oli ystävä minulla / Tässä kylmässä kylässä, / Tässä lemmon leisiossa, / Pirulan pitäjässä; / Seki raukka rau'an karva, / Rau'an karva, muun mutela. / Vaan kyllä tuon pai'oilla parannan, / Kaunistelen kauluksilla, / Käet on kirjokmtahilla, / Jalat vikkelisukilla. (SKVR VII 2: 2395)
