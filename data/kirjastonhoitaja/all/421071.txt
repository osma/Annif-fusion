kuinka vanha pitää olla että voi kirjoittaa kirjan?? olen itse 13 vuotias ja haluisin kirjoittaa kirjan mutta en ole varma kustannetaanko sitä.
Kirjojen kirjoittamisella ei ole varsinaista alaikärajaa, kunhan on oppinut vain kirjoittamaan. On sitten eri asia, onko joku oikea kustantaja valmis julkaisemaan kirjan. Väitetään, että  Yhdysvalloissa olisi julkaistu kirja, jonka kirjoittaja oli vasta kuusivuotias. Suomessa on julkaistu kirja ainakin 11-vuotiaalta. Aikuisiällään suuren suosion saavuttanut Leena Lehtolainen oli puolestaan 12-vuotias julkaistessaan esikoisteoksensa ”Ja äkkiä onkin toukokuu”, jonka kustansi Kustannusosakeyhtiö Tammi. Nuo nuoret kirjailijat ovat tosin harvinaisia poikkeuksia.

Ei ole siis täysin mahdotonta, että joku julkaisisi kirjoittamasi kirjan, mutta helppoa kirjan saaminen julkaistuksi ei ole aikuisillekaan. Kustantajille lähetetyistä käsikirjoituksista vain hyvin pieni osa päätyy julkaistavaksi. Osuus saattaa olla jotakin puolesta prosentista viiteen prosenttiin, hiukan kustantamoittain vaihdellen. Hyväksytyistä käsikirjoituksistakin varmaan melkoinen osa on sellaisten ihmisten kirjoittamia, jotka ovat harrastaneet kirjoittamista pitkään ja hioneet taitojaan. Ei siis kannata odottaa liikoja. Hyvä on myös pyytää kirjasta palautetta useilta lukijoilta ennen käsikirjoituksen lähettämistä kustantajalle, ja huoliteltu kieliasu parantaa varmasti mahdollisuuksia.

Kirjan lajillakin on väliä. Esimerkiksi runokokoelmia on todella hankala saada kustannetuiksi, sillä runokokoelmien julkaisu ei ole useinkaan kustantajille kaupallisesti kannattavaa. Sen sijaan esimerkiksi dekkareita julkaistaan paljon, ja tuntuu, että tahto on koko ajan vain lisääntynyt. Kirjan laji vaikuttaa myös siihen, mille kustantajalle kannattaa käsikirjoitusta tarjota. Vaikkapa osoitteesta http://www.myllylahti.fi löytyvä Myllylahti julkaisee paljon jännityskirjallisuutta, kun taas osoitteesta http://www.tammi.fi löytyvä Tammi on ollut erityisen vahva lasten- ja nuortenkirjallisuuden kustantaja.

Vaikka kaupallinen kustantaja ei huolisikaan kirjoittamaasi kirjaa kustannettavaksi, on mahdollista julkaista kirja itse omakustanteena. Digipainotekniikan ansiosta omakustanteen julkaisu on hinnaltaan melko kohtuullista pienenkin painoksen kohdalla. Silloin kirjan markkinointi ja myyminen jää kuitenkin sinulle, eivätkä omakustanteet saa yleensä yhtä suurta lukijajoukkoa kuin kaupallisten kustantajien tuotteet. Jos sinulle on tärkeintä saada vain kirja julkaistua, omakustanne on hyvä vaihtoehto, ja ehkäpä esimerkiksi sukulaiset ja ystävät saattaisivat haluta ostaa sen, kenties paikallinen kirjastokin.

Osoitteesta http://kirja.lasipalatsi.fi löytyvä Kirja kerrallaan ja osoitteesta http://www.mediapinta.fi löytyvä Mediapinta tarjoavat kumpikin omakustanteen julkaisijalle helppoa tapaa painattaa teostaan. Jonkin verran rahaa se tosin kyllä vaatii. Esimerkiksi Kirja kerrallaan -palvelussa 50 kappaleen painos 100 sivun kirjasta maksaa noin kymmenen euroa kappale yli koko painos 500 euroa. Jotta julkaiseminen kannattaisi, pitäisi kirjat saada myytyä vähintään tuolla hinnalla ostajille.

Yksi vaihtoehto on julkaista kirja sähköisessä muodossa Internetissä ja laittaa se vapaasti kaikkien luettavaksi. Tuollainen julkaisutapa on käytännöllisesti ilmainen, sillä Internetistä saa tarvittaessa ilmaista palvelintilaa, jonne kirjan voi laittaa. Tosin ei Internetissä julkaistu kirja varmastikaan tunnu lainkaan samalta kuin jos pääsee pitelemään käsissään itse kirjoittamaansa painettua kirjaa.

Ei siis kannata heittää toivoa kirjan julkaisemisesta, vaikka se vaikeaa onkin. Vaikka kirjasi ei pääsisikään mitään reittiä julkisuuteen, onhan jo kirjoittaminen itsessään kielen harjoittelemista ja antaa kenties eväitä kirjoittaa tulevaisuudessa jotakin sellaista, minkä saisit julkaistua.
