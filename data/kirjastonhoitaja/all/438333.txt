Mikä on sanan "körssi" etymologia? Mistä tämä sana tulee?
Tutkimistani etymologisista sanakirjoista ei löytynyt selitystä tuon sanan alkuperällä. Heikki Paunisen slangisanakirja ”Tsennaks Stadii, bonjaaks slangii” (WSOY, 2001) merkitsee sanan merkitykseksi ’tupakka, savuke’ ja kertoo sen olevan peräisin 1990-luvulta. Tietoa alkuperästä ei kuitenkaan löytynyt.

Tutkin hiukan sanakirjoja, sillä 1990-luvulla sanoja on lainattu paljon englannista. En kuitenkaan löytänyt sanakirjoista mitään sopivaa tarjokasta, josta tuo slangisana olisi voitu lainata. Ruotsin kielen sanakirjatkaan eivät tuottaneet mitään sopivaa.

Mieleeni tulisi lähinnä, että tuo voisi kenties olla peräisin sanasta ”korsteeni”, jota käytetään tupakoinnista puhuttaessa vertauskuvallisena ja Paunosen mukaan slangissa myös merkitsemään ’innokasta tupakoitsijaa’. ”Korsteeni” taas olisi peräisin ”Suomen sanojen alkuperän” (osa 1; Suomalaisen Kirjallisuuden Seura ja Kotimaisten kielten tutkimuskeskus, 1992) mukaan nykyruotsin sanasta ”skorsten” ja merkitys ’savupiippu, takka, liesi’. Toisaalta ”körssi” voi olla vain ilman tarkkaa alkuperää syntynyt deskriptiivinen sana.

Varmaan vastausta en siis pysty antamaan tuon alkuperään, ainoastaan arvailuja. Uusien slangisanojen alkuperiä ei liene kovin kattavasti selvitettykään.
