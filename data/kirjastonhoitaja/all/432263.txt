Tiedustelisin, onko suomeksi levytetty alunperin Marlene Dietrichin esittämää Ich bin die Fesche Lola -kappaletta? Tarvitsin sen sanoitusta elokuvan suomennosta varten.
Suomen kansallisdiskografiasta ei löydy merkintää suomenkielisestä levytyksestä, ei myöskään Yleisradion levystön Fono-tietokannasta. Dietrich on levyttänyt tämän Friedrich Hollaenderin säveltämän ja Robert Liebmannin sanoittaman laulun myös englanniksi, ja se esiintyy nimillä They call me Naughty Lola / I am the naughty Lola / Naughty Lola / Lola - eri julkaisuissa. Laulu on alun perin Joseph von Sternbergin ohjaamasta elokuvasta Der blaue Engel (Sininen enkeli) vuodelta 1930, jossa Marlene Dietrich näyttelee Lola-nimistä viihdyttäjää.

Laulun nuotinnos ja sanat löytyvät HelMet-tietokannan mukaan Marlene Dietrich Songbookista nimellä "Lola": http://luettelo.helmet.fi/record=b1217979~S3*fin

Elokuvan Suomen ensi-ilta oli elokuvateatteri Kalevassa 29.8.1952. Televisiossa se on esitetty kahdesti: 
28.1.2007 YleTeema [Kino Klassikko]  
13.6.2008 YleTeema [Kino Kesä] 
Kannattaa tiedustella YLE:stä tai KAVA:sta (Kansallinen audiovisuaalinen arkisto) onko elokuvan suomenkielisiä tekstityksiä arkistoissa.

Der blaue Engel -elokuvan tiedot Elonet-tietokannassa: http://www.elonet.fi/title/ek29gs/
Englannin kielinen esittely Allmovie-sivustolla:
http://www.allmovie.com/movie/the-blue-angel-v60947
