Minulla on muutaman vuosikymmenen jälkeen uudelleenluettavana Vilhelm Mobergin "Maastamuuttajat". Samassa yhteydessä on tullut mieleen toinen ruotsalaiskertomus päinvastaisesta tilanteesta. Kukahan ja minkänimisessä sarjassa kertoikaan tarinan Amerikan yhdysvalloissa papiksi opiskelleesta miehestä, joka perheineen palasi Ruotsiin; ulkomainen tutkinto ei 1800-luvun ruotsalaisessa valtionkirkossa kelvannut kuin väliaikaisiin ja satunnaisiin apupapin tehtäviin, eikä elämä tainnut loppujen lopuksikaan oikein asettua uomaansa. Vähintään kolmannesvuosisadan takaisesta suomennoksesta lienee kyse.
Sven Delblancin Samuelin kirja WSOY, 1983 sopii kuvaukseen. Sarja pohjautuu kirjailijan äidinisän ja hänen perheensä vaiheisiin. Muut osat ovat Samuelin tyttäret WSOY, 1985, Kanaanin maassa WSOY, 1986 ja Maria yksin WSOY, 1989.
