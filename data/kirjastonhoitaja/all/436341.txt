Heippa! Mihkä voi viedä tyhjiä värikasetteja, kun täyttäminen maksaa enemmän kuin uusi kasetti? Kyseessä on värilasertulostin. Sekä pitäsköhän uusia kirjastokortti, kun se on vuosi mallia 1995?
Monilla tulostinvalmistajilla on kierrätysohjelmia, joiden kautta tyhjät kasetit voi lähettää maksutta heille. Kannattaa katsoa valmistajan nettisivuilta, olisiko sellaista. Esimerkiksi Canonin sivu aiheesta löytyy osoitteesta http://www.canon.fi/recycling/ ja HP:n osoitteesta https://h30248.www3.hp.com/recycle/ereturns/welcome-hpe.asp?__cc=fi&__la=fi. Myös tulostimen värikasetteja myyvät liikkeet saattavat ottaa kasetteja vastaan.

Jos värikasetista haluaa vain eroon, se kuuluu lajittelussa sekajätteeseen, mikäli kasetti on tyhjä. Jos siihen on jäänyt mustetta ja siinä on varallisen jätteen merkki, kasetti on vaarallista jätettä eli ongelmajätettä, jolloin se tulisi toimittaa asianmukaiseen paikkaan. Tästä löytyy lisää tietoa HSY:n sivuilta osoitteesta http://www.hsy.fi/jatehuolto/jatteiden_lajittelu/Sivut/default.aspx

Oletko vertaillut värikasettien täyttöä tarjoavien liikkeiden hintoja? Kasetista riippuen täyttö saattaa tulla halvimmillaan uutta kasettia halvemmaksi. Esimerkiksi Googlen hakusanoilla ”värikasetti” ja ”täyttö” saa näkyviin useita liikkeitä, jotka tarjoavat tällaista palvelua tai täyttövälineitä, joilla voi tehdä homman itse.

HelMet-kirjastokortti poistuu rekisteristä, jos sitä ei käytä kolmeen vuoteen. Jos siis pitkä aika on kulunut kortin käytöstä, se ei varmaan enää toimi. Mietimme kovasti, milloin on siirrytty uudenmallisiin muovikortteihin, ja se lienee tapahtunut vuonna 1994. Sitä ennen tehdyt pahviset kortit eivät enää toimi nykyisessä järjestelmässä, mutta siis muovikorttikin on saattanut lakata toimimasta, jos sitä ei käytä kolmeen vuoteen. Asia selviää helpoiten käymällä jossakin HelMet-kirjastossa. Jos kortti ei toimi enää, uuden kortin saa, kunhan on kuvallinen henkilöllisyystodistus ja osoite Suomessa.
