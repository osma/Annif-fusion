Miten saan itseni pois HelMet palvelusta?
Kysymyksestä ei käy oikein ilmi, onko kyse siitä, että haluaisit saada asiakastietosi pois Helsingin, Espoon, Vantaan ja Kauniaisten kaupunginkirjastojen ylläpitämästä HelMet-palvelusta vai nimesi pois jonkin HelMet-tietokannan kirjan tiedoista.

Asiakastiedot voit saada pois HelMet-kirjastojen järjestelmästä, kun menet mihin tahansa edellä mainittujen kirjastojen palvelupisteeseen ja pyydät poistamaan itsesi rekisteristä. Tarvitset mukaan kirjastokortin ja henkilöllisyystodistuksen. Poistaminen myös edellyttää, ettei sinulla ole maksuja, lainoja tai muita selvittämättömiä asioita kortillasi. Asiakasrekisteriseloste löytyy osoitteesta http://www.helmet.fi/search~S9*fin/k, kun klikkaat linkkiä ”Asiakasrekisteriseloste”

Sen sijaan HelMet-tietokantaan luetteloiduista kirjoista ei poisteta tekijöiden nimiä, sillä ne ovat olennainen osa kirjan löytymistä. Kirjan tekijä on myös antanut nimensä julki julkaistessaan teoksensa. Siksi tietokannassa olevia tekijätietoja eivät luullakseni koske henkilötietolain asettamat rajoitukset, joiden mukaan henkilötietoja saa kerätä vain henkilön itsensä luvalla tai muista laissa säädetyistä syistä. Henkilötietokali löytyy kokonaisuudessaan Finlex-tietokannasta osoitteesta http://www.finlex.fi/fi/laki/ajantasa/1999/19990523. Jos tietojasi on virheellisesti luetteloitu HelMet-tietokantaan tai jos sinulla on muu pätevä syy vaatia nimesi poistamista, voit ilmoittaa asiasta osoitteessa http://www2.helmet.fi/palaute.
