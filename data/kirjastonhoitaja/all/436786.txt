Hei! Haluaisin lukea klassisen musiikin perusasioista kertovan kirjan. Toivoisin että se sisältäisi seuraavia asioita:
- katsaus historiaan: milloin ruvettiin säveltämään sonaatteja, milloin sinfonioita jne
- italainkieliset tempomerkinnät
- eri aikakausina käytetyt instrumentit
- tyylisuuntaukset

Teoksen pitäisi olla kansantajuinen, se voi olla suomeksi tai englanniksi.
Länsimaisen taidemusiikin yleisellä tasolla esittäviä teoksia on julkaistu Suomessakin useita. Tässä muutamia ehdotuksia suomenkielisiä teoksia, joita kannattaa kirjastossa vielä vertailla omia tarpeita ajatellen. Englanninkielisiä kirjoja on julkaistu vielä enemmän, jos näistä ei sopivaa löydy.

Tavallisimmat italiankieliset tempomerkinnät on suomennettu esimerkiksi Wikipedian artikkelissa: http://fi.wikipedia.org/wiki/Tempo. Näitä löytyy lisää kaikista musiikin yleishakuteoksista.

Andante : Klassisen musiikin tietosanakirja (WSOY 2002) - Aakkosellinen hakuteos.

Burrows: Klassinen musiikki (WSOY 2007) - Erittäin tiivistietoinen yleishakuteos, joka ei sovellu syvempää tietoa hakevalle. 

Palas: Taidemusiikki tutuksi (Otava 2002) - Tämä teos painottuu tyylikausien esittelyyn ja sisältää näyte-CD:n.

Pogue: Klassinen musiikki for dummies (Suomen ATK-kustannus 1999) - Huumorilla tehty ja erittäin helppotajuinen johdatus. Liitteenä romppu.

Vaughn: Klassinen musiikki : Uusi tapa kuunnella (Karisto 1996) - Tässä on paljon tietoa mm. soittimista ja näyte-CD.

On ehdottomasti suositeltavaa vierailla jossain niin isossa kirjastossa, että siellä on kunnollinen valikoima musiikkikirjallisuutta. Vasta kun tällaiset kirjat näkee omin silmin, niiden soveltuvuuden omiin tarpeisiin ymmärtää.

Heikki Poroila
Tikkurilan kirjasto
