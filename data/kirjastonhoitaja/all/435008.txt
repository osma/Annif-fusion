Hei!

Erään kirjan tiedot ovat:

Författare: Daniel Danielsson Solander (praeses) / Carl Magnus Siercken (resp.)

Mitä tarkoittavat suluissa kirjoitetut praeses ja resp. ?
Kysymiäsi temejä käytettiin vanhoissa yliopistollisissa väitöskirjoissa. Praeses (preeses) on opinnäytteen (etenkin väitöskirjan) ohjaaja. Resp. (respondentti) on opinnäytteen (etenkin väitöskirjan) puolustaja. Määritelmät ovat SKS:n Biografiakeskuksen sivuilta (Matrikkelissa esiintyviä lyhenteitä ja termejä) osoitteessa http://www.kansallisbiografia.fi/paimenmuisto/?p=10. 
Sanat tulevat latinan kielestä. Sanakirjan mukaan prae-ses on mm. edessä istuva, joko suojatakseen tai ohjatakseen. Re-spondeo merkitsee mm. vastata.
Seuraava lainaus on sivustolta Filosofia.fi osoitteessa http://filosofia.fi/suomalainen_filosofia/bibliografia/tietoa. Sen mukaan kyseiset merkinnät ovat tuttuja Turun Akatemian ajan väitöskirjakäytännöstä (vuoteen 1828 asti), joka poikkesi myöhemmästä. Noihin vanhoihin "väitöskirjoihin luettiin kaikentasoiset akateemiset opinnäytteet, myös maisterin arvon saamiseksi laaditut pro exercitio- ja pro gradu- tutkielmat. Väitöskirjan julkinen puolustaja (respondentti) ei useinkaan ollut sen varsinainen kirjoittaja, vaan ne merkittiin tavallisesti ohjaajan ja väitöstilaisuuden esimiehen (preeseksen) nimiin. Oli esimerkiksi tapana, että professorit julkaisivat moniosaisia tutkielmia, joiden osia heidän oppilaansa puolustivat väittelyssään. Varsinainen kirjoittaja ei aina käy väitöskirjan tiedoista ilmi."
