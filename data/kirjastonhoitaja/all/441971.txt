Väitöskirjaraportissani yksi keskeinen teos on H-G Gadamerin Truth and Method. Teos on julkaistu ensimmäisen kerran vuonna 1975 ja revised edition siitä 1989, josta minulla on käytössä 5th impression vuodelta 2001 (Helka-kirjastosta). 
Löysin merkinnän että näitä muuttamattomien painosten versioita ei merkitä. Alkuperäistä 1989 ei näy oikein enää löytyvänkään.
Miten merkitsen teoksen viitteisiin ja tekstiin?
Osoitteesta http://www.helsinki.fi/sup/suomenkieli/ohjeet.pdf löytyvä ”Tutkiva suomen kielen opiskelija: ohjeita seminaarityöskentelyyn ja tutkielmantekoon” (Helsingin yliopiston suomen kielen ja kotimaisen kirjallisuuden laitos, 2008; s 39) sanoo asiasta näin:

”Periaatteena on, että lähdekirjallisuutena käytetään aina ensipainosta, jolloin
painosta ei tarvitse lähdeluettelossa mainita. Mikäli teoksesta on kuitenkin ilmestynyt
uudistettu tai korjattu laitos, on suositeltavaa käyttää sitä ja merkitä tiedot lähdeluetteloon
(esim. "3., uudistettu p."), heti teoksen nimen jälkeen. Jos kirjan uusintapainos
on muuttamaton, merkintää painoksesta ei tarvita.”

Ensisijaisesti pitäisi siis käyttää ensimmäistä painosta. Ymmärtäisin tuon kuitenkin niin, että jos muuttamatonta uusintapainosta käytetään, voidaan merkitä lähteeksi ensimmäinen painos, koska se on täysin samanlainen kuin myöhempi muuttamaton painos. Jos joku haluaa tarkistaa lähteen, on aivan sama, mitä painosta hän käyttää, koska ne ovat keskenään yhdenmukaisia ja sivunumerointi sama.

Toisaalta edellä mainitussa oppaassa sivulla 41 on esimerkki klassikkoteoksen muuttamattomasta uusintapainoksesta, jossa painos on kuitenkin merkitty lähdetietoihin (”3:s, muuttamaton painos”) ja muuttamattoman painoksen ilmestymisvuoden jälkeen laitettu alkuperäinen ilmestymisvuosi hakasuluissa. Erikseen on vielä mainittu muuttunut kustantaja. Tuo on siinä mielessä varma tapa, että muuttamattomassa painoksessakin on saatettu korjata vähäisiä kirjoitusvirheitä, jolloin teksti ei ole ihan täydellisen sama.

Eri oppilaitoksilla saattaa olla omia tapojaan merkitä painostietoja. Varminta on kysyä asiaa sieltä suoraan, jos asia arveluttaa. Toisaalta jos kummallakin tavalla viitetieto on tarkistettavissa, lienee aika yhdentekevää, merkitäänkö käytetty muuttamaton painos vai ei. Edellä mainittu opas on hyvä yleisesitys lähteistä ja niiden merkitsemisestä, joten siihen kannattaa tutustua.
