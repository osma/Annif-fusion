Hei, olisin kiinnostunut romaaneista, joissa liikutaan merten syvyyksissä, eli vaikka tutkitaan merenpohjaa tai etsitään Atlantista tms. Osaisitko suositella jotain hyviä? Kirjat saavat olla scifiä tai jännitystä, mutta esim. Clive Cusslerin teokset ovat sellaista hömppää, joka ei niin kiinnosta...
Jos Cusslerin rajaa ulkopuolelle, kirjailijoita jotka olisivat erikoistuneet vedenalaisiin seikkailuihin ei ole suunnattomasti, aiheen tarjoamista mahdollisuuksista huolimatta. Asiasanalla sukellusveneet kokoelmista löytyy luonnollisesti paljonkin teoksia, mutta niistä suurin osa on sotaromaaneja tai moderneja trillereitä sellaisilta kirjailijoilta kuin Ilkka Remes, Tom Clancy ja niin edelleen.

Suomenkielisiä tai suomennettuja, kohtuullisen tuoreita jännäreitä tai scifikirjoja, joissa seikkaillaan veden alla tai vesielementti on oleellisessa roolissa, ovat muun muassa seuraavat. Näistä Crichtonin romaani tunnetaan myös elokuvana Sphere.

Steve Alten: Meg
Robin Cook: Kaappaus
Michael Crichton: Vieras tulevaisuudesta
Risto Isomäki: Con Rit
Risto Isomäki: Sarasvatin hiekkaa
Dean R. Koontz: Jään kahleissa
Alastair Reynolds: Muistoissa sininen Maa
Frank Schätzing: Pedot
John Wyndham: Uhka syvyydestä

Hieman harvinaisempia ja vanhempia esimerkkejä meriaiheen käytöstä scifissä ovat Aleksandr Beljajevin Amfibi (1928) ja luonnollisesti vedenalaisten seikkailujen klassikko, Jules Vernen Sukelluslaivalla maapallon ympäri (1870). 

Uudemmista suomentamattomista scifikirjoista, joissa vedenalaisella ympäristöllä on oleellinen rooli voisi mainita seuraavat:

Maureen F. McHugh: Half the Day is Night (1999)

Peter Watts: Rifters-trilogia  
• Starfish (1999)
• Maelstrom (2001)
• βehemoth I: β-Max (2004)
• βehemoth II: Seppuku (2004)

Nuorten sf:n puolelta vedenalaisia seikkailuja löytyy muutamia, ja joitakin näistä voi suositella myös aikuislukijoille. Hughesin teos julkaistiin aikanaan Tiikeri-sarjassa.

Helen Dunmore: Ingo-sarja
• Ingo – Meren kansa (alkuteos Ingo) (2006)
• Ingo – Vuorovetten vartija (alkuteos The Tide Knot) (2006)
• Ingo – Syvyyksien salaisuus (alkuteos The Deep) (2008)
• Ingo – Aaltojen kutsu (alkuteos The Crossing of Ingo) (2009)
• Ingo - Stormswept (ei suomennettu) (2012)

Kat Falls: Veden alla
Emily Hawkins: Oseanologia - todenperäinen jännitystarina Nautiluksen matkasta
Monica Hughes: Uhka syvyyksistä
Frederik Pohl, Jack Williamson: Vedenalainen kaupunki

Jonkinlaiseksi rajatapaukseksi vedenalaisten seikkailujen saralla voi laskea Arthur C. Clarken scifiromaanin Selene I. Siinä ei seikkailla veden alla, mutta romaani kertoo sukkulan uppoamisesta veden tavoin käyttäytyvään juoksuhiekkaan kuussa, ja romaani vastaa juonellisesti vastaavia meriseikkailuja. 

Rajatapaus on myös Walt Sheldonin kirjoittama, ilmeisesti aivan kelpo Manhattan-sarjassa julkaistu jännäri ”Kuoleman uhalla”, jossa seikkaillaan pääosin veden alla. Sen käsiin saaminen voi olla kuitenkin kohtalaisen haasteellista, ellei mahdotonta. 

TV- ja elokuvapuolelta löytyy luonnollisesti runsaasti esimerkkejä vedenalaisista seikkailuista, kuten kokonainen aiheelle omistettu tv-sarja Sea Quest, elokuvat Abyss, Leviathan, Deep Blue Sea, kirjalistassakin mukana ollut Sphere ja niin edelleen.
