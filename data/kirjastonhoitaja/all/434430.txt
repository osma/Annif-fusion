Etsin melko lyhyttä tarinaa tai lastenkirjaa, jonka aiheena olisi suvaitsevaisuus: ihmisten erilaisuuden näkeminen rikkautena. Jotain mikä sopisi 8-12-vuotiaille luettavaksi osana kansainvälisyyskasvatusta. Todd Parrin kirjat jo löysinkin, mutta kaipaan jotain tarinamuotoisempaa ja syvällisempää.
Tässä muutamia kirjoja kysymästäsi aiheesta. Lisää voi etsiä kirjaston tietokannasta esim. asiasanoilla: monikulttuurisuus, erilaisuus, suvaitsevaisuus, kansainvälisyys, lastenkirjallisuus.
Mikäli etsit yhtä kirjaa, jota voisi lukea ääneen 8-12-vuotiaille, suosittelen Paula Norosen teosta Supermarsu ja outo toveri.

8-9-vuotiaille:

Stefan Casta: Mustikkajengi ja vampyyri ullakolla
- lapset löytävät piilottelevan pakolaisperheen ullakolta, perhe odottaa tietoa karkotetaanko heidät maasta 
- kuvakirja

Marie-Helene Delval: Uusi ystävä
- Simon luokalle tulee uusi tyttö Intiasta
- Simo epäilee tyttöä noidaksi, koska tällä on pitkät mustat hiukset ja Indira puhuu joskus outoja sanoja
- helppolukuinen kirja, kuuluu Tähtilukija-sarjaan

Sinikka Nopola, Tiina Nopola: Simo ja Sonia eli kadonnut Kerava
- saturomaani Suomen Keravasta ja Intian Keralasta, maailmojen erilaisuudesta ja yhdistämisestä sekä ystävyydestä

8-10-vuotiaille:

Mila Teräs: Telma ja tarinoiden talo
- Telma on muuttanut Espanjasta Suomeen
- hän tutustuu kerrostalon asukkaisiin ja järjestää talon väelle syysjuhlat

Tuula Kallioniemi: Karoliina ja nokkela Neema
- ekaluokalle tulee uusi oppilas, tansanialaissyntyinen Neema
- Neema valloittaa kaikki: tytöt haluavat olla hänen parhaita kavereitaan ja pojat ihastuvat Neemaan
- Neema puhaltaa luokkaan yhteishenkeä

Niina Hakalahti: Tuukka-Omar –kirjat:
Tuukka Omar
Ylämummoon, Tuukka-Omar
Tuukka-Omar ja minilapset
- Tuukka-Omar on 8-vuotias poika, joka asuu monikulttuurisessa ympäristössä: isä on arabialainen ja kotona puhutaan kahta kieltä
- paras kaveri on suomalainen Paavo
- kirjat kuuluvat Kirjava Kukko –kirjasarjaan

Terhi Friman: Riikinkukkotyttö
- tarinanomainen tietokirja, sisältää runsaasti valokuvia ja lyhyitä tekstejä
- kertoo 7-vuotiaan kenialaisen Tausin arjesta ja elämästä

9-12-vuotiaille:

Paula Noronen: Supermarsu ja outo toveri
- 11-vuotiaan Emilian luokalle tulee uusi maahanmuuttajatyttö, kiinalais-venäläinen Sveti
- kirja kuuluu suosittuun Emilian päiväkirja -sarjaan

Markku Karpio: Myrskyvaroitus
- 11-vuotias Emil muuttaa Espoosta saaristoon
- pojan isä on kenialainen ja asuu Ruotsissa
- uudessa ympäristössä koulukaverit hämmästelevat Emilin ihonväriä ja erilaisuutta
- Emil kaipaa isäänsä
- ei ihan ohut kirja, mutta hyvä

Kari Levola: Leevi ja Leonora
- 12-vuotias Leevi on muuttanut maalta kaupunkiin
- hän ystävystyy Albaniasta tulleeseen Leonoraan
- kumpaakin kiusataan uudessa koulussa, mutta yhdessä ystävykset näyttävät kiusaajilleen, etteivät he enää pelkää
- kirja kuuluu helppolukuiseen Vihreä Varis – nuortenkirjasarjaan

Marja-Leena Tiainen: Maiju ja Bao
- 11-vuotias Maiju on lomalla Vietnamissa ja ystävystyy paikallisen pojan kanssa
- kirja kuuluu helppolukuiseen Vihreä Varis - nuortenkirjasarjaan
