Hei! Minua on jäänyt vaivaamaan eräs nuoruudessani n. v 1967-8 lukemani matkakirja Afrikasta. Se oli kuvaus matkasta Afrikan halki maastoautolla. Kirjoittaja oli suomalainen ja kirjassa oli mustavalkokuvitus. Muistelen, että matkalla oli myös vaimo mukana.
Muistanko harhoja vai onko tällainen kirja todella olemassa?
Annettuja tuntomerkkejä vastaava kirja on todella olemassa: Rauno Pankolan Afrikan safari : autolla Afrikan ympäri (Gummerus, 1961) on kuvaus kirjoittajan ja hänen vaimonsa Mimosan Afrikan-matkasta Elmeriksi nimetyllä Land-Roverilla. Matka alkoi juhannuksena 1959 ja päättyi tammikuun toisena päivänä 1961. Reitti kulki 32 afrikkalaisen maan läpi; matkamittariin kertyi kilometrejä 56 000, joista 46 500 Afrikassa.
