Saako Facebookissa julkaistua, yksityishenkilön ottamaa kuvaa jakaa edelleen ilman kuvaajan lupaa? Onko sillä väliä, onko kuva julkaistu omassa profiilissa, julkisessa ryhmässä vai suljetussa ryhmässä? Esim. voiko suljetussa ryhmässä jaetun kuvan jakaa edelleen saman ryhmän sisällä lupaa kysymättä?
Heti aluksi täytyy varoittaa, ettemme ole lain tulkitsemisen asiantuntijoita, joten tässä esitetty vastaus on pelkästään maallikon näkemys. Varmempaa tietoa saat laintulkinnan ammattilaisilta.

Yksityishenkilön ottama kuva on tekijänoikeuslain näkökulmasta teos, joka nauttii lain suojaa. Tekijänoikeuslain 2 § säätää, että teoksen tekijä saa ”yksinomaisen oikeuden määrätä teoksesta valmistamalla siitä kappaleita ja saattamalla se yleisön saataviin, muuttamattomana tai muutettuna, käännöksenä tai muunnelmana, toisessa kirjallisuus- tai taidelajissa taikka toista tekotapaa käyttäen”. 12 § rajoittaa oikeutta siten, että julkistetusta teoksesta saa kuka tahansa ”valmistaa muutaman kappaleen yksityistä käyttöään varten”. 22 § sallii myös ”hyvän tavan mukaisesti ottaa lainauksia tarkoituksen edellyttämässä laajuudessa”. Tekijänoikeuslaki löytyy kokonaisuudessaan osoitteesta http://www.finlex.fi/fi/laki/ajantasa/1961/19610404.

Tekijällä on kuitenkin toki oikeus antaa lupa kuvan kopiointiin ja käyttöön haluamillaan edellytyksillä. Facebookin käyttöehdoissa osoitteessa http://www.facebook.com/legal/terms käyttäjä sitoutuu antamaan Facebookille luvan ”tekijänoikeussuojan alaisen sisällön, kuten kuvien ja videoiden (tekijänoikeussisältö), osalta seuraavat nimenomaiset luvat valitsemiesi yksityisyysasetusten ja sovellusasetusten mukaisesti: annat meille ei-yksinomaisen, siirrettävän, alilisensoitavan, maksuttoman, maailmanlaajuisen luvan (tekijänoikeuslupa) käyttää mitä tahansa tekijänoikeussisältöä, jonka julkaiset Facebookissa tai Facebookin yhteydessä”. Tuohon sitoutuminen antaa siis nähdäkseni oikeuden, että Facebookiin ladattua kuvaa voi jakaa edelleen ilman kuvaajan lupaa – edellyttäen toki, että kuvaaja on kuvan lataaja tai että kuvaaja on antanut luvan laittaa kuvan Facebookiin eli hyväksynyt tuon käyttöoikeuden.

On sitten kokonaan toinen asia, kuinka suuri osa Facebookin kuvista on ihan luvallisesti palveluun ladattuja. Viime kädessä asia on kuvan ladanneen käyttäjän vastuulla. Myös eri maiden tekijänoikeuslait ja niiden sallimat oikeudet voivat vaihdella. Esimerkiksi Yhdysvalloissa on tekijänoikeuksiin fair use -rajoitus, joka on joiltakin osin laajempi kuin Suomen tekijänoikeuslaissa ja mahdollistaa ehkä helpommin kuvien jakamisen Facebookissa ilman tekijän lupaa, kun se on lain silmissä ”kohtuullista käyttöä”. Fair use -käsitteestä löytyy lisätietoa Wikipediasta osoitteesta http://fi.wikipedia.org/wiki/Fair_use.

Kuvan jakaminen suljetussa ryhmässä ei ole sekään aivan yksiselitteinen juttu. Suljetussa ryhmässä jakaminen saattaa sopia tekijänoikeuslaissa mainittuun yksityiseen käyttöön, jos ryhmässä olevat henkilöt ovat keskenään sukulaisia tai ystäviä ja tuntevat toisensa. Toisaalta nähdäkseni pelkästään se, että ryhmä on suljettu, ei tee kuvan lisäämisestä yksityiskäyttöä, jos ryhmässä on ihmisiä, jotka eivät tunne toisiaan, jolloin käyttö ei ole enää yksityisyyden piirissä. Facebookin käyttöehdoissa mainitaan myös yksityisyysasetuksista: suljetussa ryhmässä rajoitetuin katseluoikeuksin varustettua kuvaa ei liene oikeus julkaista sitä laajemmin, jos se on edes teknisesti mahdollista Facebookissa.

Kuvien julkaisussa kannattaa myös pitää mielessä, että ihmisestä otettua kuvaa saattavat koskea myös rikoslain säädökset, jos kuva tulkitaan yksityiselämää tai kunniaa loukkaavaksi. Niistä säädetään rikoslain 24 luvun 8 ja 9 §:ssä. Julkisuuden henkilöillä suoja on matalampi. Siksi loukkaavia kuvia kavereista ei saa välttämättä levittää, vaikka siihen olisi kuvan ottajan lupa. Rikoslaki löytyy kokonaisuudessaan osoitteesta http://www.finlex.fi/fi/laki/ajantasa/1889/18890039001.

Jos tekijänoikeus kiinnostaa laajemmin, voin suositella Pirkko-Liisa Haarmannin teosta ”Tekijänoikeus ja lähioikeudet” (3. uudistettu painos; Talentum, 2005).
