Muistan lukeneeni tarinasta, jossa mies tappaa hirven (tai karhun) ja asettuu eläimen sisälle suojaan nukkumaan tai ainakin lepäämään. Arvelin tarinan olevan Kalevalasta tai jostain pohjoismaisesta tarusta, mutta en millään onnistunut löytämään lähdettä. Osaisitteko kertoa, kuka tämä tarinan henkilö mahtaisi olla ja mistä tarinasta on kyse?
Kalle Holmbergin ohjaamassa, Paavo Haavikon Kalevala-aiheiseen romaaniin perustuvassa Rauta-aika -elokuvassa on kohtaus, jossa Lemminkäinen suojautuu hirven sisään. 

Vilhelm Mobergin Maastamuuttajat-romaanisarjasta tehdyssä tv-elokuvassa on myös kohtaus, jossa isä pelastaa poikansa paleltumasta laittamalla lapsen ison eläimen avattuun vatsaan. 

Pentti Haanpään kertomuksessa Makuusäkki päähenkilö (Rimppi) menee hirven kaadettuaan ja nyljettyään väsyneenä talvipakkasessa nukkumaan kaatamansa hirvennahan sisään. Kertomuksen mukaan lappalainen nukkuu tarvittaessa nahkapussissa, makuusäkissä. Aamulla päähenkilö onkin pulassa kovaksi jäätyneen hirvennahan sisällä. Kertomus löytyy ainakin Erno Paasilinnan toimittamasta, Haanpään kertomuksia sisältävästä kokoelmasta Kairanmaa, Otava 1985.

Aihe esiintyi myös elokuvassa Antti Puuhaara vuodelta 1976. Elokuva perustuu Erkki Mäkisen käsikirjoitukseen. Siinä suomalainen kansansadun kuuluisa sankari Antti Puuhaara tappaa ensin hirven ja kovan pakkasen ja susien takia joutuu yöpymään sen sisällä.

Kyseessä lienee tosielämässä hyväksi havaittu pelastautumiskeino, jota eri kirjailijat ovat sitten käyttäneet kertomuksissaan. Saattaa hyvinkin esiintyä myös kansalliseepoksissa tai muissa kansantarinoissa. Etsin Kalevalasta Lemminkäisen Hiiden hirven kaatoa kuvaavasta jaksosta, mutta siellä ei ollut mainintaa hirven sisässä nukkumisesta.
