Joskus 80-luvulla oli sellaisia salapoliisitehtävä kirjoja, joissa oli ensin joku muutaman sivun pituinen kertomus ja lopuksi lukijalle esitettiin muutama nokkela kysymys. Tarkoituksena oli vastata niihin kysymyksiin oikein ja vastaus löytyi loogisesti päättelemällä siitä edellisestä kertomuksesta. Tehtävien vaikeusasteet vaihtelivat helpohkoista erittäin vaativiin loogisiin päättelyihin. Olen nyttemmin yrittänyt uudelleen etsiä tämän tyyppisiä kirjoja mutta kun ei oikein tiedä miten ja millä hakusanoilla lähtisi etsimään. Onko Teillä mitään vinkkiä ? Mistä löytyisi vai löytyykö enään mistään. Suomenkielisistä kirjoista siis ihan oli kyse.
Otava julkaisi vuosina 1978-79 Salapoliisitehtäviä-nimistä kirjasarjaa, jossa ilmestyi kaikkiaan neljä Wolfgang Ecken kirjaa: Mustapukuinen mies, Punaisten apinoitten linna, Kasvot ikkunassa ja Musikaalinen kiristäjä. Kussakin kirjassa on parikymmentä lyhyehköä rikostapausta ja kuhunkin niistä liittyy kertomuksessa annettujen johtolankojen ja vihjeiden avulla ratkaistavissa oleva tehtävä. Tehtävät on jaettu vaikeusasteensa mukaan helppoihin, vaikeahkoihin ja vaikeisiin; ratkaisut löytyvät kirjan lopusta. Nämä saattaisivat olla kysymyksessä peräänkuulutettuja tehtäväkirjoja.
