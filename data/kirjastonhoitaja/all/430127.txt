Hei!

Olemme luokanopettajaopiskelijoita ja suunnittelemassa opetuskokonaisuutta ala-asteelle aiheesta lasten kapina/anarkia/epäsovinnainen elämäntyyli. Tämän pohjaksi käyttäisimme paria kolmea lastenkirjaa. Haluaisimme käyttää joitain uudempia tai tuntemattomampi kirjoja kuin esim. Peppi. Meillä on tällä hetkellä mielessä yhdeksi mahdolliseksi kirjaksi tähän aiheeseen Siri Kolun Me rosvolat. Olisikohan tämä sopiva tällaisten teemojen käsittelyyn? Ja minkäikäisille uskoisitte tuon Kolun kirjan/kirjasarjan parhaiten soveltuvan? Mitä muita näitä kapina-aiheita sivuavia kirjoja suosittelisitte meille?
Tuo ehdottamanne Siiri Kolun Me Rosvolat sopii varmasti aiheeseenne hyvin. Rosvoloihin on tullut myös jatko-osia (Me Rosvolat ja konnakaraoke sekä Me Rosvolat ja Iso-Hemmin arkku). Rosvolat sopivat ehkä parhaiten kolmas-viidesluokkalaisille, päähenkilö Vilja on muistaakseni ensimmäisessä kirjassa 10-vuotias.
 
Muita ehdotuksia:
 
Pilkey, Dave: Kapteeni Kalsari -sarja
Kaverukset Erno ja Huuko rakastavat erilaisia piloja, joiden kohteena usein on heidän koulunsa rehtori Kruppi. Pojat luovat myös omia sarjakuvasankareita, parhaimpana luomuksena alkkareihin pukeutuva Kapteeni Kalsari. Meno äityy hurjaksi, kun erilaisten sattumusten seurauksena tiukkapipoinen rehtori alkaa kuvitella olevansa tuo supersankari. Hulvatonta, sarjakuvilla höystettyä meininkiä, joka vetoaa erityisesti poikiin. Eka-neljäsluokkalaisille.
 
King, Darren: Hiirenkuonoleipiä
Katso ja kuuntele lukuvinkki: http://www.kirjastokaista.fi/2012/05/15/helmet_kirjavinkki_hiirenkuonoleipa/ (Kyseessä tosin siis hiirten kapina).
 
Noronen, Paula: Supermarsu -sarja
11-vuotias Emilia muuttuu vääryyksiä korjaavaksi Supermarsuksi otettuaan huikan lemmikkimarsunsa juomapullosta. Sarjassa raikas, hauska ja anarkistinen, lapsia puolustava ote. Myös mainiota kuvitusta. Kolmas-viidesluokkalaisille.
 
Peltoniemi, Sari: Löytöretkeilijä Kukka Kaalinen
Kukka Kaalisesta kerrotaan useammassakin kirjassa, ks. http://kirjailijat.kirjastot.fi/lasten/kirjat.aspx?HeroID=2065
Ainakin ensimmäisessä kirjassa Kukan elämäntyyli ja perhesuhteet ovat epätavallisia, löytöretkeilijä-vanhemmat ovat kateissa ja Kukka asuu löytötavaratoimistossa. Eka-kolmasluokkalaisille. 
 
Roald Dahlin  anarkistiset lastenromaanit sopisivat  myös erinomaisesti aiheeseen. Esim. Matildassa fiksu pieni tyttö pitää oman päänsä vaikka tyhmät vanhemmat yrittävät latistaa hänet. Ilmarin ihmelääkkeessä Ilmari sekoittaa ilkeälle isoäidilleen päräyttävän rohdon. Muissakin Dahlin kirjoissa lapset pistävät kampoihin ilkeille aikuisille, ja paha saa todellakin palkkansa.
