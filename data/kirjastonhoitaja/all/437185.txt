Mitä tutkimuksia / teoksia olisi hyvä tuntea, jos yrittää selvittää lukemisen merkitystä lasten vanhemmille? Erityisesti kiinnostaa uusin tieto, jota voisi käyttää lukemiseen innostamisen tukena.
Mikkelin kaupunginkirjaston kokoelmasta löytyvät mm. nämä kirjat, joiden aiheena on lukemisen vaikutus lasten kehitykseen:

Laulajainen, Leena, Sanan taika (2009), 141 s.
Kirjassa käsitellään mm. lastenkirjallisuuden, erityisesti satujen, merkitystä lapsen lukutaidon, tunne-elämän ja kokonaispersoonallisuuden kehityksessä.

Karvonen, Pirkko, Yhdessä : leiki, liiku ja lue lapsesi kanssa (2009), 61 s.
Opaskirja on suunnattu vanhemmuuden tueksi etenkin niille perheille, joiden lapsilla on suurempi riski oppimisvaikeuksiin myöhemmällä iällä. Opaskirjan tarkoituksena on tarjota käytännön vinkkejä ja esimerkkejä tukemaan lapsen kokonaiskehitystä erityisesti kielen ja motoriikan osa-alueilla.

Karvonen, Pirkko, Tarinan kertojat : iloa ja leikkiä kieleen, liikkumiseen ja laskemiseen (2009), 122 s.
Myös tässä kirjassa yhtenä aiheena on lasten kielellinen kehitys ja miten sitä voidaan edistää erilaisten sanaleikkien, tarinoiden ja lorujen avulla. Kirja on tarkoitettu pienten lasten parissa työskenteleville.

Karvonen, Pirkko, Lukuleikkitaikoja (2006), 168 s. 
Tämä kirja sisältää lukuleikkejä, joiden tarkoituksena on opettaa lasta kuuntelemaan ja oppimaan puhutun ja kirjoitetun kielen yhteys.
