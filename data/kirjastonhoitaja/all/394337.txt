Kuinka suuri prosentti lapsista päätyy nykyisin avio/avoeroissa äidille. Tarkoitan sekä huoltajuutta että myös ns. lähivanhemmuutta eli tilannetta, jossa yhteishuoltajuuden vallitessa äiti on lähivanhempi ja isä tapaajavanhempi. Onko ko.tilastoja mahdollista tarkastella itse esim. verkossa?
Viralliset lapsen elatus- ja huoltotilastot laatii Stakes (Sosiaali- ja terveysalan tutkimus- ja kehittämiskeskus). Uusin tilasto on vuodelta 2002 ja  sen mukaan sosiaalilautakunnat vahvistivat vuonna 2002 yhtensä 33 019 sopimusta lapsen huollosta. Näistä 91 % sovittiin yhteishuollosta. Yksin äidille uskottiin huolto 7 %: ssa ja yksin isälle 1 %:ssa tapauksista.
Lähde: Lapsen elatus ja huolto 2002 (Stakes, Tilastotiedote 10/2003)
http://www.stakes.info/2/2/2,2,2.asp.
Lähivanhemmuus/ tapaajavanhemmuudesta ao. tilastossa ei ole tietoja. 

Tilastokeskus julkaisi vuonna 2000 kokoomateoksen nimeltä "Suomalainen lapsi". Julkaisun kappaleessa 4.5 Lapsen huoltajat lukee mm. näin: "Yli puolella avioerolapsista on ns. yhteishuoltajuus (vuonna 1997). Yhteishuoltajuudessa olevien lasten osuus on suurimmillaan (57,4 %) 7-vuotiailla lapsilla. Vanhempien lasten kohdalla yhteishuollossa olevien lasten osuus laskee tasaisesti siten, että 16-vuotiaista jo alle puolet on yhteishuollossa. Tiedämme lapsen huoltajat vain 16-vuotiaisiin lapsiin asti. Yksin äidin huollossa on 35 % erolapsista (Edellisessä kappaleessa näimme, että äidin kanssa asui 84 prosenttia erolapsista). Äidin huollossa on enemmän vauvoja ja alle 4-vuotiaita tyttöjä. Sitä vanhempien lasten osalta ei ole merkittävää eroa sukupuolten suhteen yksin- ja yhteishuoltajuudessa. Ainoastaan pieni ero näkyy siinä, että hieman suurempi osa pojista kuin tytöistä on 13 ikävuoden jälkeen yksin isän huoltamia ja vastaavasti poikia on tyttöjä pienempi osa yksin äidin huoltamissa lapsissa. Mitä vanhempi lapsi, sen useammin lapsella on vain yksi huoltaja ja harvemmin kaksi huoltajaa. Emme tiedä,onko tämä heijastumaa muuttuneista sopimuskäytännöistä vai ovatko lasten vanhemmat lapsen kasvaessa luopuneet yhteishuoltajuudesta". 

Kappaleessa 4.4 Avioerolapsen asuinpaikka lukee mm. näin: " ... kenen luona ne 107 000 lasta asuvat, joiden omien vanhmepien varmuudella tiedämme eronneen. 89 prosenttia 1-2-vuotiaista eronneiden lapsista asuu äidin kanssa (vuonna 1997). Äidin kanssa asuvien lasten osuus pienenee iän myötä, tosin erittäin hitaasti. Vastaavasti isän luona asuvien lasten osuus kasvaa. Korkeimmillaan isän luona asuvien lasten osuus on teini-ikäisillä lapsilla, joista 17 % asuu isän luona. ... Lapsen sukupuoli vaikuttaa siihen, kenen kanssa hän asuu. Kaikenikäisistä tytöistä hiemean suurempi osa asuu äidin kanssa kuin pojista. Ero kasvaa vielä 13-vuotiaista ylöspäin, kunnes 17-vuotiaista tytöistä ja pojista äidin luona asuvien osuus on lähes sama. Tämä johtuu siitä, että 17-vuotiaista tytöistä suurempi osa asuu muualla kuin vanhempiensa kanssa".
