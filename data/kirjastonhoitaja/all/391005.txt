Mistä saisi purjelaivojen pienoismallien piirustuksia ja rakennusohjeita
Plussa-tietokannasta ( http://www.libplussa.fi/ ) kannattaa tehdä haku sanoilla "laivat" ja "pienoismallit". Aiheeseen liittyviä kirjoja näyttää löytyvän pääkaupunkiseudun yleisistä kirjastoista melko runsaastikin. Pelkästään purjelaivoihin keskittyviä teoksia ei tosin juurikaan ole (sanoilla "purjelaivat" ja "pienoismallit" löytyy vain yksi kirja, eikä siinä näytä olevan varsinaisia rakennusohjeita, kylläkin runsaasti kuvia purjelaivojen pienoismalleista). Tutkittuasi Plussasta, mitkä teokset Sinua kiinnostavat, voit tilata ne omaan lähikirjastoosi, elleivät ne siellä satu olemaan.
Lehtiartikkeliviitteitä sisältävästä Aleksi-tietokannasta löytyy myös (samoilla hakusanoilla) runsaasti aiheeseen liittyviä viitteitä. Aleksia voit tutkia omassa lähikirjastossasi, ja jos löydät sieltä artikkeliviitteitä, jotka Sinua kiinnostavat, niin vastaavat lehdet löytyvät hyvin todennäköisesti ainakin Helsingin pääkirjastosta - niiden saatavuutta kannattaa sitten kysyä oman kirjastosi henkilökunnalta.
Pelkästään pienoismalleihin keskittyviä aikakauslehtiä tulee Helsingin kirjastoihin kolme erilaista; niiden saatavuuden voit tarkastaa Lib-Press -lehtitietokannasta ( http://libpress.lib.hel.fi/search/index.asp ). . Niistä varsin lupaavalta vaikuttaa ainakin brittiläinen "Model boats", joka tulee Itäkeskuksen kirjastoon. Myös kotimaiseen Pienoismalli-lehteen kannattaa varmaakin tutustua. Vantaan kaupunginkirjaston lehtiluettelo näyttää tällä hetkellä olevan väliaikaisesti poissa käytöstä, joten Vantaalle tilattuja lehtiä en pysty tarkastamaan; niitä kannattaa kysyä omasta kirjastostasi.
Myös internetistä löytyy hyviä sivustoja. Googlella ( http://www.google.com/ ) voi tehdä haun vaikkapa sanoilla "ships" ja "models". Näin löytyvistä (huikean monista!) sivustoista jo heti ensimmäinen ( http://www.angelfire.com/ny5/modelships/ ) näyttää lupaavalta.
