Onko täyspainoinen kasvisruokavalio terveellisempi kuin sekaruokavalio ja vaikuttaako lihansyönti siihen, sairastuuko vanhempana esim. sydän- ja verisuonitauteihin? Olen myös kuullut, että nivelkivut saattavat johtua eläinrasvojen ja lihan kuona-aineiden kerääntymisestä nivelten ympärille. Pitääkö paikkaansa?
Kysymys siitä, onko kasvis- vai sekaruokavalio terveellisempää, on säilynyt jo pitkään kiivaan keskustelun aiheena. Molemmilla on vankat kannattajansa, eikä ainoaa oikeaa vastausta varmastikaan ole. Eräät tutkimustulokset vannovat kasvisruokavalion terveysvaikutusten nimeen, mutta toisaalta muistutetaan jatkuvasti, että ihmiskeho ja -mieli tarvitsevat kehittyäkseen myös eläinrasvoja ja -proteiineja. Kaiken ytimenä on joka tapauksessa säilynyt ravinnon monipuolisuuden ja täysipainoisuuden korostaminen. 

On selvää, että ruokavaliolla on varmasti vaikutusta ihmisen terveyteen. Eri asia kuitenkin on, mitkä ruoka-aineet vaikuttavat kunkin yksilön kohdalla ja millä tavoin. Kenties tämän vuoksi ruokavalion terveysvaikutuksia käsittelevää kirjallisuutta on hyvin paljon. Turun kaupunginkirjaston kokoelmista löytyvät esimerkiksi seuraavat teokset:

Marber, Ian: Ruokatohtori: terveyttä edistävä ruokavalio. Helsinki, WSOY 2005.
Parantava ruoka. Helsinki, Valitut palat 1997.
Parkkinen, Kirsi: Avain ravitsemukseen. Helsinki, Otava 2006.
Weil, Andrew: Syö oikein, voi hyvin: ruoan, ruokavalion ja ravitsemuksen perusopas. Helsinki, Otava 2003.

Mainitsit kysymyksessäsi nivelsairaudet, ja kasvisruokavalio onkin ollut erityisen suosittu hoitomuoto juuri erilaisten kroonisten nivelsairauksien, kuten reuman hoidossa. Klaus Obereil ja Christiane Lentz toteavat kirjassaan Terveyttä hedelmistä ja kasviksista (Otava 2000, s. 212), että lihan syöminen on syytä lopettaa, jos kärsii nivelkivuista, sillä liha kiihdyttää niveltulehdusta. Teoksen mukaan ihmisen tarvitsemat rasvahapot voidaan korvata kasviksista saaduilla hapoilla. 

Toisaalta Antti Aron, Marja Mutasen ja Matti Uusituvan toimittama Ravitsemustiede (Duodecim 2005, s. 523-525) –teos painottaa, että vaikka kasvisruokavalio onkin ollut perinteinen tapa hoitaa esimerkiksi reumasairauksia, on kasvisten hapollisuudella myös haittavaikutuksia. Sen vuoksi he suosittelevat reumaatikoille mahdollisimman monipuolista sekaravintoa, joka sisältää paljon kalaa. 

Kaiken kaikkiaan ruokavaliota käsittelevät teokset painottavat yhteen ääneen, että ruoka on terveellistä silloin, kun se on mahdollisimman monipuolista ja vaihtelevaa.

Tarkempaa tietoa ruokavalion terveysvaikutuksista saa jo mainituista kirjoista, joihin kannattaa ehdottomasti syventyä lähemmin. Voit tarkistaa niiden saatavuuden Turun kaupunginkirjaston Aino-aineistotietokannasta http://www.turku.fi/aino . Voit myös etsiä lisää ruokavalion terveysvaikutuksia käsitteleviä teoksia kirjoittamalla asiasanakenttään sanat ruokavaliot ja terveys
