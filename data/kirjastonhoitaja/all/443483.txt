Tarvitsisin tietoa 1960-1970-luvuilla kirjoitetuista lastenkirjoista, jotka olisivat jollain tavalla epätyypillisiä, anarkistisia ja feministisiä. Puhun nyt lasten kuvakirjoista. Jos voisin saada jonkinlaisen kirjalistan ja ehkä suosituksia tälläisistä, olisin kiitollinen. Kirjasuositukset voisivat olla englanniksi, suomeksi ja ruotsiksi. Niin monta kuin löydätte, arvostan kaikkia suosituksia.
Anarkismia, feminismiä ja muuta epätavallista on mm. seuraavissa lastenkirjoissa;

Camilla Mickwitz:  Jason-sarja (ruotsiksi ja suomeksi) - teemana erilainen perhe 
Kerstin Thorvall: Sara-kirjat (ruotsiksi ja suomeksi) - teemana erilainen perhe 
Astrid Lindgrenin tuotanto, esim. Peppi-kirjat. Ensimmäinen ilmestyi jo 1945, muita Peppi-kirjoja ilmes-tyi seuraavina vuosikymmeninä, myös 1960-70-luvuilla (lähinnä satukirjoja)
Roald Dahl, satukirjoja 1960-1970
Tove Jansson, esim. Vem ska trösta knyttet? ilm. 1960, suom. 1960 Kuka lohduttaisi nyytiä?
Ezra Jack Keats: The snowy day (1962), suom. Pepen ensilumi (1968). Esitti ensimmäisenä afrikkalais-amerikkalaislapsen ilman negatiivista stereotypiaa.
Beppe Wolgers, Olof Landström: Ur en kos dagbok (1973)
Gormander: När barnen gick i strejk (1971)
Alain Grée: Severin kielletyt seikkailut (1971)
Inari Krohn: Vihreä vallankumous (1970)
Petronella ja kolme taikakalua -satu, sisältyy kirjaan Tomi Ungerer: Petronella ja muita satuja (1975)

Kysymiäsi aiheita on runsaammin 1980-luvun lastenkirjoissa, 1960-1970-lukujen lastenkirjallisuudessa ne ovat vielä enemmänkin yksittäisiä poikkeuksia.

Kirjallisuushistoriaa:

Päivi Heikkilä-Halttunen: Minttu, Jason ja Peikonhäntä : lasten kuvakirjoja kipeistä aiheista (2010)
Tapion tarhoista turkistarhoille: luonto suomalaisessa lasten- ja nuortenkirjallisuudessa (2011)
Marja-Riitta Murto: artikkeli "Sopimatonta lasten- ja nuortenkirjallisuutta", sisältyy kirjaan Kai Ekholm: Kielletyt (1990)
Donnarae Maccann: The child's first books : a critical study of pictures and texts (1973)
Kristin Hallberg, Boel Westin: I bilderbokens värld 1880-1980 (1985)
