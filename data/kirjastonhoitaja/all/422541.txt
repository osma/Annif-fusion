millainen on äänikirjojen saatavuus?

onko äänikirjoja mahdollista lainata postin välityksellä ?
Iäkkäät vanhempani eivät kykene käyttämään kirjaston normipalveluita. Asun itse eri kunnassa ja koetan selvittää, onko mahdollista etälainata heille luettavaa/kuultavaa?
Äänikirjoja, eli kirjoja luettuna cd-levylle tai kasetille, on kaikkien kirjastojen kokoelmissa, isoissa kunnissa tietysti enemmän kuin pienissä. Pääkaupunkiseudun Helmet-kirjastojen äänikirjaluettelon saa näkyviin Helmet-verkkokirjastosta kirjoittamalla etusivun hakuruutuun äänikirjat ja valitsemalla Tarkenna hakua -painikkeesta aineistoksi esim. cd-levyt. Pääkaupunkiseudun kirjastoissa on runsaasti äänikirjoja, ja saatavuus on varsin hyvä.

www.helmet.fi

Postin välityksellä äänikirjoja ei lainata. Periaatteessa lainaaja lainaa oman kuntansa kirjaston kokoelmasta. Kunnan oman kirjaston verkkokirjaston kautta voi hakea tietyn kunnan äänikirjat. Jos jokin äänikirja puuttuu omasta kirjastosta, se on mahdollista kaukolainata omaan lähikirjastoon. Lainat ovat kirjastojen välisiä, eli niitä ei kuljeteta asiakkaalle kotiin. Kaukolainapyyntö tehdään lainaajan oman kirjaston kautta. Tietoa Helsingin kaupunginkirjaston kaukolainauksesta löytyy täältä:

http://www.lib.hel.fi/fi-FI/kaukopalvelu/

Jos lainaaja ei itse iän tai sairauden vuoksi pääse käymään kirjastossa, kannattaa kysyä mahdollisuutta kirjaston kotipalveluun. Kotipalvelussa kirjastosta tuodaan asiakkaalle lainoja kotiin: kirjoja, äänikirjoja tai muuta asiakkaan toiveiden mukaan. Laina-ajan jälkeen lainat noudetaan takaisin kirjastoon. Ota yhteyttä vanhempiesi kotikunnan kirjastoon. Täältä löytyy tietoa Helsingin kaupunginkirjaston kotipalvelusta:

http://www.lib.hel.fi/kotipalvelu/

Jos vanhemmillasi on sairaus tai vamma, jonka takia he eivät voi lukea tavallisia painettuja kirjoja, on mahdollista päästä koko maassa toimivan Celia-kirjaston asiakkaaksi. Kirjastosta saa lainaksi mm. äänikirjoja. Täältä löydät tietoa Celiasta:

http://www.celia.fi/home
