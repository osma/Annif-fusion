Olin suorittamassa asevelvollisuutta vuonna 1953 Lappeenrannassa KTR 3 , 6 patteri. Muistini mukaan kun pääsin kotilomalle piti ottaa mukaan henkilökohtainen ase. Ase oli Kivääri. Saako sitä selville vai joko muisti pätkii.
Hyvä asiakas,
emme ole löytäneet kokoelmastamme aineistoa, joka vahvistaisi sen, mitä kysytte.
Kuitenkin 50-luvulla suuri osa Suomen asukkaista on asunut maaseudulla tai pienissä taajamissa, joten ihmiset ovat nykyistä suuremmassa määrin tunteneet toisensa. Tällöin vallitsevista säännöistä poikkeamista on saattanut tapahtua ”tuttavan kauppaa” – tuttuihin ja naapureihin on luotettu ja siksi ehkä joustettu määräyksistä.

Emme voi myöskään vahvistaa, että kuvaamaanne asiaa ei olisi voinut tapahtua.
Varsinkaan, kun Aamulehden uutistenjälkeisessä keskustelussa eräs kirjoittaja mainitsee 1.6.2010, että hänenkin isänsä kävi asevelvollisuuttaan suorittaessaan sotilaskiväärin kanssa kotona. Kirjoittaja ei mainitse tapahtumavuotta, ajankohtaa eikä muitakaan tunnistetietoja. 

Miksi sitten määräyksistä olisi joissakin tapauksissa joustettu? Sitä voimme vain arvailla. 
Asiasta kiinnostuneet voivat käydä Kansallisarkiston Sörnäisten toimipisteessä tutkimassa ko. ajan asiakirjoja, mutta uskomme, että niistä ei selviä tämän enempää. Tapahtuma koskee aikaa, jolloin ns Vaaran vuodet (1944-1948) ovat jo ohi, mutta maassamme oli sekä ulko- ja sisäpoliittisilla sektoreilla omat kiristymistilanteensa vielä 1950-luvullakin. Ei kuitenkaan liene todennäköistä, että näiden vaikutuksesta aseita olisi päästetty liikkeelle. Arvelemme, että joustot ovat olleet puhtaasti henkilökohtaisia ja yksittäisiä tapauksia.
