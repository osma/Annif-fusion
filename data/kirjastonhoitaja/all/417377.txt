Minä vuonna tuli käyttöön sähkövalo eli milloin yleistyivät sähkölamput? 
Milloin ensimmäinen öljylamppu tuli käyttöön ja milloin ne yleistyivät?
Kiitos vastauksesta.
Ensimmäisen kerran hehkulamppu keksittiin jo vuonna 1801, mutta varsinaiset käyttökelpoiset versiot syntyivät 1879. Keksijästä oli kiistaa, sillä englantilainen Joseph Swan ja amerikkalainen Thomas Edison kehittelivät lamppujaan samoihin aikoihin. Kaupallinen sarjatuotanto alkoi 1880. Keksintö levisi nopeasti, sillä vuonna 1885 Yhdysvalloissa oli käytössä jo 250 000 hehkulamppua ja vuosisadan vaihteeseen tultaessa yksin Lontoossa noin 2,5 miljoonaa. Ensimmäinen sähköpurkauslamppu valmistettiin vuonna 1901 ja ensimmäinen neonputki 1901.

Suomessa ensimmäinen sähkövalo syttyi jo vuonna 1882 Tampereella, Finlaysonin tehtaan kutomosalissa. Suurimpien kaupunkien sähköistys eteni tämän jälkeen ja vuoteen 1920 mennessä lähes kaikissa kaupungeissa ja teollisuustaajamissa oli paikallinen sähkölaitos.

Öljylamppu puolestaan on jo esihistorialliselta ajalta peräisin oleva keksintö. Lamppujen mallit ja niissä käytetyt öljyt ovat vaihdelleet: lampuissa on käytetty mm. oliiviöljyä, rasvaa ja maaöljyä. Kerosiini eli valopetrooli keksittiin 1858, ja se lisäsi sekä lamppujen valovoimaa että turvallisuutta.

Öljy- ja sähkövalaistuksen lisäksi käytössä on ollut myös kaasuvalaistus, jonka sähkölamput sittemmin syrjäyttivät.

Lähteet ja lisätietoja:

Kirjat:

Kuka, missä, ensin? Kaikkien aikojen ensimmäiset. Toim. Ian Harrison. WSOY 2003.

Tek. Keksintöjen kirja. WSOU 1981.

Netissä:

Suomen sähköistyksen historiaa: http://www.energia.fi/fi/sahko

Ensimmäinen sähkövalo Tampereella: http://www.uta.fi/laitokset/historia/koskivoimaa/valta/1870-00/sahkovalo.htm

Öljylamput: http://fi.wikipedia.org/wiki/%C3%96ljylamppu

Kaasuvalaistus: http://fi.wikipedia.org/wiki/Kaasuvalaistus
