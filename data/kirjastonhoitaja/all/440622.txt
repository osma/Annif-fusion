Hei!! Olisin tiedosta kovin kiitollinen eli mihin voin Turun alueella viedä vanhan, käytetyn pölynimurin???
Tietoa jätteiden ja romulaitteiden kierrätyksestä Turun alueella löytyy Lounais-Suomen Jätehuollon verkkosivuilta osoitteesta http://www.lsjh.fi/fi/jatteiden-abc/polynimuri/. Oikean lajitteluohjeen ja vastaanottopaikan voi etsiä etusivun Jätteiden ABC -hausta kyseessä olevan jätteen nimellä. Pölynimurin kierrätysohjeessa www.lsjh.fi/fi/jatteiden-abc/polynimuri/ kerrotaan, että sähkölaitteita voi palauttaa maksutta kaikille lajitteluasemille ja jätekeskuksiin sekä joihinkin sähkö- ja elektroniikkalaitteita myyviin liikkeisiin. 

Lähimmän vastaanottopaikan voi etsiä osoitteella sivun karttahausta. Sähkölaitteiden vastaanottopaikat löytyvät myös osiosta Sähkölaitteiden vastaanotto http://www.lsjh.fi/fi/jatteen-vastaanotto/sahkolaitteiden-vastaanotto/. Turussa pölynimureita vastaanottavat esimerkiksi Nakolinnan Rauta Oy (Ilmarisenkatu 3, 20520 Turku) ja Turun Ekotori (Rieskalähteentie 74, 20300 Turku).

Lisätietoa sähkö- ja elektroniikkaromun eli SER-jätteen kierrätyksestä löytyy SER-kierrätys -sivustolta http://www.serkierratys.fi/. Käytetyn laitteen palautusohjeet löytyvät kohdasta Mihin vanhan laitteen voi palauttaa? http://www.serkierratys.fi/fi/kuluttajille/mihin-vanhan-laitteen-voi-palauttaa. Sivulla kerrotaan, että sähkö- ja elektroniikkaromua voi palauttaa maksuttomasti SER-kierrätyspisteisiin, joista lähimmän voi hakea #link::2a05629e-33b8-45cc-9227-197a7a265721::http://www.kierratys.info/::linkend# -sivun karttahausta, jota voi rajata valitun jätetyypin ja paikkakunnan mukaan. 

Vanhoja laitteita voi palauttaa myös joihinkin sähkö- ja elektroniikkalaitteita myyviin liikkeisiin ilman ostovelvoitetta, mutta tähän liittyy liikkeen pinta-alaa ja laitteen ulkomittoja koskevia ehtoja, joihin voi tutustua tarkemmin edellä mainitussa osoitteessa http://www.serkierratys.fi/fi/kuluttajille/mihin-vanhan-laitteen-voi-palauttaa. Sivun mukaan ulkomitaltaan yli 25-senttiset laitteet voi palauttaa silloin, kun ostaa liikkeestä vastaavan uuden tuotteen, joten pölynimureiden palautusmahdollisuus liikkeisiin on parasta varmistaa liikkeestä etukäteen.

Ennen käytetyn pölynimurin kierrätykseen toimittamista on hyvä muistaa poistaa pölypussi laitteesta.
