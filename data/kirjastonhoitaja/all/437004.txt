Hei,

tarvitsisin runon tai proosatekstin, joka kertoo nautinnosta. Olen yrittänyt löytää oikein herkullisen ja hauskan tekstin liittyen vaikkapa syömiseen, juomiseen tai tupakointiin. 

Kuka olisi voinut kirjoittaa jotakin tällaista?
Philippe Delermin Ensimmäinen siemaus olutta ja muita pieniä iloja (Otava, 2000) sisältää lyhyitä tekstejä erilaisista pienistä nautinnoista, esimerkiksi leivosten, voisarvien ja banana splitin syömisestä tai portviinin ja oluen juomisesta, mutta myös mm. lukemisesta ja matkustamisesta. 

Nautintojen kirjaan (Karisto, 2004) on koottu aiheeseen liittyviä aforismeja.

Otavan julkaiseman Granta-aikakauskirjan ensimmäinen osa on nimeltään Ruoka (2013). Siihen on koottu eri kirjailijoiden ruokaan liittyviä tekstejä. Kustantajan esittelyn mukaan "teksteissä avataan tuoreilla ja odottamattomillakin tavoilla intohimoja, arvoja ja asenteita, joita ruokaan liittyy. Vaikka teksteissä luonnollisesti syödään paljon, luvassa ei ole pelkkää makujen ja tuoksujen sinfoniaa: Granta ylistää kulinaarisia nautintoja, muttei unohda ruoan groteskia ruumiillisuutta." (http://www.otava.fi/kirjat/9789511276937/#.VMYp0y7mjQp) 

Moniin ruoka- ja juomakulttuurin historiaa esitteleviin tietokirjoihin on koottu aiheeseen liittyviä sitaatteja eri lähteistä. Näin on esim. Tom Standagen kirjassa Kuusi lasillista historiaa (Edita, 2006) ja Pirkko Arstilan Teen ystävän kirjassa (Sammakko, 2011). Kai Linnilän Linnan pidoista pappilan pöytään : Kaari Utrion romaanien herkut (Tammi, 2008) sisältää sekä ruokaohjeita että ruokaan liittyviä katkelmia Utrion romaaneista.

Tupakointia käsittelee ainakin Italo Svevon Tupakanpolton nautinnosta ja paheesta (Savukeidas, 2013).
