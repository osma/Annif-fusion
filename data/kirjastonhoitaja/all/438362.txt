Lottoa alettiin pelata v.1971. Veikkaus pidätti veron ja voittosumma tuli "puhtaana käteen". Muutaman vuoden kuluttua eräs päävoiton saanut huomasi, että Veikkaus pidättää liian suuren veron voitosta ja teki siitä kyselyn, mikä sitten myönnettiin oikeaksi ja voittaja sai palautusta liian suuresta veron pidätyksestä. Asia julkistettiin ja muitakin voittajia kehoitettiin tekemään oikaisupyyntö Veikkaukselle. Muistini mukaan Veikkaus pitkitti asian korjaamista melko pitkään ja näin monien päävoiton voittaneiden "asia vanheni" ja näin Veikkaus säästi isoja summia joita ei tarvinnut maksaa takaisin ja voittajat "jäivät nuolemaan näppejään". Palautukseen olivat oikeutettuja ne, jotka tekivät Veikkaukselle valituksen, oliko se nyt viiden vuoden sisällä voitosta, ennen kuin asia vanheni. Kysyn, milloin tästä virheestä tehtiin ensimmäinen huomautus Veikkaukselle ja moniko voittaja sai palautusta väärästä pidätyksestä, sekä kuinka kauan asiaa vitkuteltiin, ennenkuin rahoja alettiin palauttaa? Vielä olisi mukava tietää esimerkin valossa, paljonko silloinen 400.000mk (käteen) päävoitto olisi ollut suurempi oikein verotettuna?
Veikkauksen omista arkistoista saamieni tietojen mukaan ensimmäinen huomautus Veikkaukselle tehtiin vuoden 1986 marraskuussa. Liikaa perittyjä arpajaisveroja maksettiin pelaajille, joiden voitto ajoittui kierroksille 26/79–50/84. Palautukset tapahtuivat touko–joulukuussa 1990 ja ne koskivat noin 170.000 veikkausvoittajaa. Palautuksia Veikkaus maksoi lopulta korkoineen yhteensä 125,2 miljoonaa markkaa. Arpajaisveroasiaa käsitellyt oikeusprosessi eteni hovioikeuteen saakka ja kesti 29.9.1987–8.4.1990. Ensimmäinen päätös saatiin Vantaan kihlakunnanoikeudessa 27.6.1989, jonka vuoksi ns. 10 vuoden vanhenemissäännön perusteella palautuksen alkamisajankohdaksi määräytyi 27.6.1979–kierros 50/1984, jonka jälkeen oikaisuvaatimuksia ei enää ollut (eli arpajaisvero oli tämän jälkeen pidätetty oikein).
400.000 mk:n voittaja olisi saanut oikaisun jälkeen n. 440.000 mk + lisätty korko maksupäivään saakka.
