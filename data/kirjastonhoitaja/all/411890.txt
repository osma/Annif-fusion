Tiedustelisin mitä perhelukeminen tarkoittaa ja mitä siihen kuuluu?
Perhelukemisen tarkoitus on antaa vanhemmille eväitä ja valmiuksia lasten lukutaidon tukemiseksi ja oman lukutaidon edistämiseksi sekä kehittää perheen lukuharrastusta ja –innostusta. Perhelukemisen (Family Literacy) käsite on peräisin Yhdysvalloista, josta se on kasvanut v. 1987 tapahtuneen alun jälkeen kansanliikkeeksi, jossa on mukana päiväkoteja, kouluja, kirjastoja, lukukeskuksia ja työpaikkoja. On laadittu perhelukemisohjelmia ja perustettu työpajoja, kirjallisia yhteisöjä, joissa vanhemmat tutustuvat lastenkirjoihin, oppivat lukemaan ääneen ja keskustelemaan lukemastaan lasten kanssa. Lastenkirjojen lukemisen kautta vanhemmat voivat oppia erilaisia kaikenikäisille hyödyllisiä lukemisen ymmärtämisstrategioita. 
Perhelukuryhmään kuuluu lapsia, vanhempia tai muita perheen aikuisjäseniä ja johtaja (esim.opettaja, kirjastonhoitaja, lapsen vanhempien edustaja). Ryhmässä voidaan muistella myönteisiä lukukokemuksia, esitellä lastenkirjoja, suositella, lainata kirjoja ja keskustella. Lapset ja aikuiset kertovat kirjoista, joista pitävät. Tärkeää on yhteinen kokemus, lukemisen ilo ja sen jakaminen. Pääkiinnostuskohde ovat kirjat, ei se kuinka hyvin lapsi lukee. Vanhempien tietämys lastenkirjallisuudesta lisääntyy, samoin tietämys oman lapsen persoonallisuudesta.
Yhdysvalloista perhelukeminen on levinnyt esim. Englantiin. Suomessa toimintaa on sovellettu mm. eri päiväkodeissa.
Tarkempaa tietoa lähteenä käytetystä teoksesta : Sarmavuori Katri : Tie kiinnostukseen : lukemisen ja kirjallisuuden opetuksen aktivointimenetelmät. BTJ kirjastopalvelu 1998.
Internetlinkkejä :  http://adulted.about.com/od/familyliteracy/f/family_literacy.htm
http://www.famlit.org/site/c.gtJWJdMQIsE/b.1204561/k.BD7C/Home.htm
http://literacy.kent.edu/Oasis/famlitnotebook/
