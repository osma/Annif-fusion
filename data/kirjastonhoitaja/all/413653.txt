Seitsemänkymppinen isäni ei ole koskaan harrastanut kaunokirjallisuuden lukemista - ainoa, minkä hän on lukenut, on Täällä pohjantähden alla. Ja sen kolmatta lukukertaa hän nyt lopettelee. Kuten arvata saattaa, hän on pitänyt Linnan teoksesta kovasti. Mutta nyt hän aikoo lähteä kirjastoon etsimään jotain uutta! Arvaan, että hän ei itse kirjastossa kysy kirjastonhoitajan neuvoa valintaan ja koska itse asun eri paikkakunnalla, en voi lähteä hänen seurakseen. Mitähän hänelle voisi vinkata, kun häntä kiinnostaisi löytää jotain saman tyyppistä luettavaa, lähinnä sellaista, joka kertoisi entisajan elämästä maaseudulla. Kalle Päätalo kävi minulla mielessä, mutta en itse ole niitä lukenut, joten en tiedä tarkemmin. Olisin kiitollinen neuvosta!
Kun etsitään lukuvinkkejä 70-vuotiaalle mieshenkilölle, on Väinö Linna hyvä aloitus, koska päästään heti laadukkaan kirjallisuuden pariin. Jos Kalle Päätalo herättää lukijan kiinnostuksen, riittää hänen teoksiaan kirjaston hyllyissä moneen lainauskertaan. Päätalon Iijoki-sarja kertoo maaseudun elämästä. Jos pitää eräkirjoista, on esim. seuraavilta kirjailijoilta paljon kirjoja: Veikko Haakana, A. E. Järvinen ja Leevi Karsikas. Jos taas sotakirjat miellyttävät: Esa Anttala ja Reino Lehväslaiho ovat kirjoittaneet paljon kirjoja. Maaseutua ovat kuvanneet mm. Veikko Huovinen, Simo Hämäläinen, Arto Paasilinna, Mauri Paasilinna, Harri Tapper ja Heikki Turunen. Kirjaston tietokantaan voi myös itse tehdä haun ja kirjoittaa Asiasana-laatikkoon hakutermin maaseuturomaanit.
http://jkl226.jkl.fi/Aalto?formid=find2
Kertomakirjallisuuden hyllyluokka on Jyväskylässä 84.2. Muistelmia ja elämäkertoja löytyy luokasta 99.1. Jos kysyjällä on mahdollisuus käyttä internetiä, tässä muutama vinkkisivu:
JYVÄSKYLÄ, kirjaston Mitä lukisin -sivusto
http://www.jyvaskyla.fi/kirjasto/kirjallisuus
RAUMA, historiallisia romaaneja
http://www.rauma.fi/kirjasto/lukuvinkkeja/romaaneja/suomen_historiasta.htm 
RIIHIMÄEN KIRJASTO, eräkirjoja 
http://kunta.riihimaki.fi/kirjasto/Erikera.htm
SENIORINETIN KIRJALLISUUSVINKIT
http://www.seniorinet.net/html/xvinkkietu.html
ROMAANEJA JYVÄSKYLÄSTÄ
http://www.jyvaskyla.fi/instancedata/prime_product_julkaisu/jyvaskyla/embeds/19037_taitto2.2.pdf
Kirjaston kokoelmassa on myös isotekstisiä kirjoja XL-tunnksella. Äänikirjoja kuuntelemalla saa myös vaihtelua lukukokemuksiinsa. Kirjaston tietopalveluun kannattaa rohkeasti tulla kysymään lisää kirjavinkkejä ja apua kirjojen löytämisessä.
