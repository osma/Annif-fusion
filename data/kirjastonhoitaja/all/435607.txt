Hei !  Kuinka jatkuu laulu: Käki kukkuu kuusikossa? Mistähän löytyisi
laulu sävelineen?
Tästä piirileikkilaulusta tunnetaan lukusia versioita. 

Teoksessa Kymenlaakson laulukirja (toim. Erkki Ala-Könni, 1981) on kolme melodialtaan ja tahtilajiltaan erilaista versiota. Tekstiversioita näissä on kaksi a) "Käki kukkuu kuusikossa ja pienet linnut laulaa. Minä lennän liehuttelen oman kullan kaulaan."  b) "Käki kukkuu kuusikos ja koivikos on pesä. Saattaa tulla tämän kylän tytöille ikäväinen kesä". Seuraavat kolme säkeistöä ovat keskenään aivan erilaiset. 

Teoksessa Karjalaisia kansanlauluja Viipurin seudulta (toim. Jorma Väänänen, 1975) laulun melodia on sama kuin versiossa a, mutta 2-4 säkeistöjen sanat ovat taas erilaiset. 

Vielä yksi hieman edellisistä poikkeava versio on julkaistu teoksessa Karjalaisia kansanlauluja Suistamolta (toim. Simo Härkönen, 1979). 

Melkein samoilla sanoilla alkaa Tukkipoikien laulu. Sen ensimmäisen säkeistön sanat kuuluvat: "Käki se kukkuu kuusikossa ja koivikos on pesä. Taaskin on tulleet ne tukkipojat ja kaunis lämmin kesä". Melodia on erilainen kuin yllämainituissa. 
Tämän laulun nuotit löytyvät teoksista Suomalaisia kansanlauluja (2004, 952-461-046-9) ja Suuri kansanlaulukirja (1996, 951-757-357-X)
