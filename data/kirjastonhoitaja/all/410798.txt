mistähän tulee nimitys Ruusu-Risti? ruusu-ristiläisyys, Rosenkranz jne
Hans Biedermannin "Suuri symbolikirja" kertoo ruusuristisymboliikan liittyvän renessanssin aikana syntyneen kristillis-esoteerisen Ruusuristiyhteisön historiaan. Ruusuristin tunnuskuvio on viisilehtinen ruusu ristin sisässä. Ruusuristin aatetta levitti kirjoituksillaan mm. saksalainen Johann Valentin Andrae (1586-1654) jonka omassa vaakunassa esiintyi myös ristin ja useiden ruusujen yhdistelmä.

Legendaarista hahmoa Christian Rosencreutzia (1378-1484) pidetään usein ruusuristiaatteen alkuperäisenä perustajana. Rosenkreutz -sukunimi tarkoittaa nimenomaan ruusuristiä. Historiantutkimuksessa pidetään kuitenkin epävarmana onko mainittua Christian Rosenkreutz -nimistä henkilöä koskaan elänyt historiassa. Hänestä on hyvin vähän luotettavaa tietoa, mutta sen sijaan runsaasti legendanomaisia kertomuksia, joissa usein korostetaan hänen ihmetekojaan ym. henkisiä kykyjään.

Tarinoiden mukaan Christian Rosenkreutz oli alunperin saksalainen köyhä ritari, joka syntyi Saksassa vuonna 1358. Rosenkreutzin kerrotaan oppineen alkemian salaisuuksia arabimaissa ja palanneen Saksaan. Saksaan palattuaan hän perusti Pyhän Hengen taloksi kutsutun loosin. Loosiin otettiin kahdeksan oppilasta, mistä johtuu että kahdeksan on ruusuristiläisille myyttinen luku.

Ruusuristiläisyys samoin kuin ruusuristi -symboli ovat innoittaneet lukuisia muita myöhemmin syntyneitä esoteerisia ajattelijoita ja yhteisöjä, mistä johtuen ruusuristi -symboliikkaan on liitetty aikojen kuluessa suuri määrä erilaisia vaihtelevia merkityksiä ja symboli on myös käytössä hyvin monissa erilaisissa yhteisöissä. Ruusuristin on mm. sanottu olevan viisasten kiven symboli, ristin on sanottu viittaavan myös ihmiskehoon ja ruusun ihmisen tietoisuuteen tai henkisyyteen, edelleen ruusun on sanottu merkitsevän feminiinisyyttä ja ristin maskuulinisuutta jne.

Lisätietoa löytyy varsinkin englanninkielellä mm. tässäkin lähteenä käytetystä Internetin Wikipedia-tietosanakirjasta, esim. artikkelista Rosy Cross: 
http://en.wikipedia.org/wiki/Rosy_Cross

Wikipedian lyhyt suomenkielinen artikkeli Christian Rosenkreutzista: 
http://fi.wikipedia.org/wiki/Christian_Rosenkreutz
