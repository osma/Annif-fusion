Sukulainen asuu Hämeenlinnassa Matti Alangonkadulla. Kuka on Matti Alanko?
Matti Alanko (1889-1963) oli hämeenlinnalainen kunnallisneuvos ja Oy Hämeen Kansan kirjapainon toimitusjohtaja. Hänet valittiin sosiaalidemokraattien edustajana Hämeenlinnan kaupunginvaltuustoon vuonna 1921 ja hän oli valtuustossa 37 vuotta, vuoden 1958 loppuun. Alanko oli valtuuston varapuheenjohtajana 1940-luvulla ja puheenjohtajana 1950-luvulla. Vuonna 1958 hänet valittiin vt. kaupunginjohtajaksi pariksi vuodeksi. Noina vuosina tehtiin Hämeenlinnassa keskustelua herättänyt päätös rakentaa moottoritie kulkemaan kaupungin halki aivan keskustan tuntumaan. Matti Alanko oli  hyvin aktiivinen hämeenlinnalainen ja toimi monin tavoin yhteiskunnallisten olosuhteiden parantamiseksi. Hän oli mukana monessa: kaupungin lautakunnissa, Kansalaisopiston johtokunnan puheenjohtajana, SPR:n toiminnassa, Osuusliike Hämeen hallintoneuvostossa sekä Hämeenlinnan Työväenyhdistyksen puheenjohtajana (1928 ja 1933-37) jne. Leipätyönsä hän teki kirjapainoalalla. Hän aloitti latojana Hämäläisen kirjapainossa ja toimi myöhemmin mm. Kariston kirjapainossa ja lopulta Oy Hämeen Kansan kirjapainossa teknillisenä johtajana. Vuonna 1933 hänet nimitettiin Hämeen Kansan lehtiyhtiön toimitusjohtajaksi. Sosiaalilautakunnan jäsenenä hänen kerrotaan itse käyneen viemässä rahaa avuntarvitsijoille - samalla hän näki millaista apua tarvittiin ja ketkä olivat suurimmassa avuntarpeessa. Hän sai kunnallisneuvoksen arvonimen vuonna 1949 työstään kotikaupunkinsa hyväksi. Häntä kuvataan hyväntuuliseksi kansanmieheksi, "jolla oli puhujana karismaattinen taito vakuuttaa kuulijat puolelleen".

Lähteet: 
Hämeenlinnalaisia 1639-1989. Hämeenlinnan kaupunki, 1989. ISBN 952-90045-2-4.
Hämeenlinna : Hämeenlinna-seuran julkaisu XIII (1963).
