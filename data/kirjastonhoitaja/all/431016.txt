Edesmennyt isäni lausui meille lapsille kuinka hän koulussa oli oppinut kuukaudet. Jokaiselle kuukaudelle oli oma lorunsa. Harmittaa kun ei tullut laitettua paperille. En tiedä mistä voisin saada tietoa? Isäni oli syntynyt 1918.
Kuukausiloruja on kysytty ennenkin tässä palvelussa ja kuukausia opettava loru on löytynyt 1960-luvun aapisesta Paavo Kuosmanen: Opin lukemaan - lasten aapinen:

”Tammikuu - turkki päällä, helmikuu - järven jäällä, maaliskuu - hanki hohtaa, huhtikuu - kevään kohtaa, toukokuu - kukan tuoksu, heinäkuu - uimaan pienet, elokuu - koriin sienet, syyskuu - kouluun astut, lokakuu - varmaan kastut, marraskuu - lumen huntu, joulukuu - juhlan tuntu ”.

Myös varhaisemmasta aapisesta Penttila, Aarni: Aapiskukko, 1. painos 1938, löytyi kuukausiloru:
"Vuoden alku tammikuussa,
vielä talvi helmikuussa,
maaliskuussa lumi sulaa,
huhtikuussa kurjet palaa,
käki kukkuu toukokuussa,
juhannus on kesäkuussa,
heinäkuussa heinää tehdään,
elokuussa eloon mennään, 
syyskuu on sun koulukuusi,  
lokakuussa talvi uusi,
järvet jäätyy marraskuussa,
joulu saapuu joulukuussa."

Vähän vielä näistä poikkeavia kuukausiloruja on kirjassa Koulun juhlat, 1982, useita. Myös tällainen suomalaiseen kansanrunoon pohjautuva oli Kaarina Helakisan toimittamassa Pikku Pegasos -kirjassa:

"Tammikuu on pakkasherran,
helmikuu suo hiihtoloman,
maaliskuu jo aurinkoinen,
huhtikuu luo urvun soman,
toukokuussa koulun loppu,
kesäkuussa valon taikaa,
heinäkuussa kova hoppu,
elokuu on marja-aikaa,
syyskuu tuopi lapset kouluun,
lokakuussa lehdet putoo,
marraskuu jäät järviin kutoo, 
sittenpä jo tullaan jouluun."
