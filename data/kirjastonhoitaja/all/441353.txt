Miten Facebookista löytää kiinnostavia ryhmiä? Facebook neuvoo kyllä, kuinka ryhmä perustetaan tai kuinka ryhmiin liitytään, mutta en ole löytänyt paikkaa, josta olemassa olevia ryhmiä löytyisi teeman, paikkakunnan tms. mukaan lajiteltuna.
Facebookin hakutoiminto ei ole kovin kätevä, mutta sillä pystyy etsimään erilaisia ryhmiä. Voit siis kirjoittaa Facebookin hakukenttään, jossa lukee ”Etsi ihmisiä, paikkoja ja asioita”, haluamasi asian nimen, esimerkiksi ”kirpputori”, jos haluat löytää käytetyn tavaran myymistä varten perustettuja Facebook-ryhmiä. Paina sitten vain suurennuslasin kuvaa, niin esiin tulee lista hakutuloksista. Sivun yläreunassa on palkki, josta voit rajata hakutulokset pelkkiin ryhmiin.

Julkisesti näkyviä Facebook-ryhmiä voi etsiä myös Googlen avulla. Silloin voi käyttää haluamaansa hakusanaa ja sijaintia rajaavaa hakusanaa ”site:facebook.com”. Tuloksissa saattaa toki olla mukana myös Facebookin ulkopuolella toimivia yrityksiä ja muita asioita.

Nämä hakutavat eivät tosiaan ole kovin tarkkoja, eikä kunnollisia rajausmahdollisuuksia ole. Kannattaakin miettiä tarkkaan, millä eri sanoilla itseä kiinnostava ryhmä voisi olla nimetty. Toki joissakin ryhmissä jäsenten aktiivisuus on saattanut hiipua, jolloin niissä ei juuri toimintaa ole. Ellei sitten joku uusi tulokas tuo sitä ja herätä ryhmää taas kunnolla henkiin.

Osa ryhmistä saattaa olla salaisia, jolloin niitä ei löydä haulla. Monet ovat sillä tavalla suljettuja, että jonkun ryhmään kuuluvan täytyy hyväksyä uudet jäsenet. Sillä pyritään estämään ryhmään kuulumattomia mainoksia levittävien käyttäjien tulo ryhmiin.
