Hei! Tarvitsisi saada selville, kuka on säveltänyt Wien on aina Wien nimisen kappaleen ja mistä nuottijulkaisusta se löytyisi. Samannimisiä suomenkielisiä kappaleita on useampi, alkuperäinen on hyvin todennäköisesti saksankielinen. Haussa olevan laulun sanat menevät suunnilleen seuraavasti: Wien, Wien on aina Wien. Sen muistan, unteni kaupungin. On talot vanhat ennallaan, on neidot armaimmat maailman. Tarvitsisi löytää nimenomaan suomenkielinen sanoitus.

Toivottavasti joku tietäisi! Kiitokset jo etukäteen!
Mainitut tekstirivit ovat peräisin valssin 'Wien, du Stadt meiner Träume' suomennoksesta 'Wien, unelmieni kaupunki'. Valssin sävelsi itävaltalainen Rudolf Sieczynski; suomentaja on Kerttu Mustonen. Nuotit sekä suomen- ja saksankieliset sanat löytyvät ainakin Suuren toivelaulukirjan osasta 5. 

Mustosen suomennoksen levytti v. 1942 Anneli eli sopraano Aune Antti. Levyllä laulun nimeksi oli merkitty kertosäkeen alkusanat 'Wien on aina Wien'. 

Sama sävellys levytettiin suomeksi jo v. 1929 nimellä 'Wien, satukaupunki unten maan'. Tämän version suomentajaa ei tiedetä, joten sanat ovat varmaan erilaiset. 

On olemassa myös aivan eri sävelmä, joka myös tunnetaan nimellä 'Wien on aina Wien' (Wien bleibt Wien). Se on Johann Schrammelin marssi 1800-luvulta. Marssia on levytetty vain instrumenttiesityksinä.
