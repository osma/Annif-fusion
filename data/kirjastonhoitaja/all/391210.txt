Haluaisin lukea kaunokirjallisuutta joka liittyy aiheisiin keltit, druidit ja sen kaltaiset myytit.
Kirjojen nimiä haluaisin. Minkä nimiset kirjat sisältävät tätä tietoa(jos mahdollista kirjailija)?
Kelttiläisen taruston, kuten esim. kuningas Arthurin tarinan hyödyntäminen on fantasiakirjallisuudessa yleistä. Kelttiläiseen tarinaperinteeseen pohjautuvat fantasiakirjallisuuden suuren klassikon J. R. R. Tolkienin Tarun sormusten herrasta lisäksi mm. seuraavat teokset:
- Alexander, Lloyd: Prydainin kronikka -sarja
- Bradley, Marion Zimmer: Avalonin usvat
- Brooks, Terry: Shannaran perintö -sarja
- Cornwell, Bernard: Talvikuningas
- Crossley-Holland, Kevin: Arthur-sarja
- Harrison, John M.: Pastellikaupunki
- Holdstock, Robert: Alkumetsän tarinoita -sarja

Lisää eri myytteihin ja mytologioihin pohjautuvia tarinoita voi etsiä vaikkapa Roma-tietokannasta
( http://www.pori.fi/kirjasto/roma/ ). Myös kirjastojen omilla asiakaspäätteillä voi hakea kaunokirjallista aineistoa aivan samalla tavalla kuin tietokirjojakin. Tietokirjat saa pois hakutuloksesta rajaamalla haun koskemaan pelkästään kertomakirjallisuuden luokkaa numero 84. (Jos tarvitset opastusta päätteiden käytössä, kysy neuvoa kirjaston henkilökunnalta.)

Kannattaa tutustua myöskin Niklas Bengtssonin fantasia-aiheiseen bibliografiaan nimeltä Mielikuvituksen rajaton riemu (2000). Kirjassa esitellään fantasiakirjallisuuden historiaa lyhyesti. Siinä on myös luku kelttiläisestä tarinaperinteestä.
