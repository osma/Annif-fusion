Hei!

Minulla on 7-vuotias sisarentytär, joka toivoisi monikielisiä lastenkirjoja.

Onko olemassa lastenkirjoja, joissa on esimerkiksi tervehdysfraaseja/eläimiä yms. yksinkertaista sanastoa kahdella tai usealla eri kielellä? Erityisesti espanja/englanti/ruotsi olisivat mielenkiintoisia vaihtoehtoja, koska osaan itse näitä kieliä. Muutkin kielet tosin käyvät (erityisesti jos mukana on ääntämisohjeet). Pohjakielenä olisi hyvä olla suomi (mutta mikäli sellaisia ei löydy, käy jokin noista yllä mainituista).

Onko olemassa jotain lasten sankirjaa (sellaista kuvitettua), johon tulee mukana ääntämis-cd/tai nettisivu, jonne voi kirjautua kuuntelemaan kielten ääntämistä?

Kiitos!
Tuollaisia kirjoja on olemassa, joskin osa näyttää olevan enemmän sanakirjoja kuin varsinaisia tarinallisia kertomuksia. Kirjoissa ”Opi ruotsia Akun ja Mikin kanssa” ja ”Ruotsia Ankkalinnasta” on sekä kuvia, joissa olevia asioita selitetään suomeksi ja ruotsiksi, sekä lyhyitä sarjakuvia, joiden tekstit ovat kummallakin kielellä. Samanlainen englanniksi on ”Englantia Ankkalinnasta”. ”What's up, duck? : opi englantia Aku Ankan kanssa” on ehkä tyyliltään vähän haastavampi, sillä sen sarjakuvissa ei ole suoraan suomennoksia vaan sanastoja, joiden avulla lukija voi tulkita sarjakuvia.

Sanakirjamaisia teoksia ovat esimerkiksi seuraavat kirjat:

1000 sanaa ruotsia ja englantia (Schwager & Steinlein, 2011)
Ensimmäinen sanakirjani : suomi-englanti (Satukustannus, 2003)
Magic English : koululaisen matkasanakirja (Sanoma Magazines Finland, 2006)
Magic English : kuvasanakirja (Sanoma Magazines Finland, 2005)
Meidän päivämme : kuvasanakirja : suomi-ruotsi-englanti (Kirjalito, 2007)
Muumilaakson kuvasanakirja : suomi-ruotsi (Schildt, 2009)
Pienten kuvasanakirja : suomi-englanti (WSOY, 1994)
Smurffit : suomi-englanti-kuvasanakirja (Otava, 2008)
Suomi-englanti kuvasanakirja (Satukustannus, 1999)
Tuhat sanaa englanniksi (tämän kirjan nettisivulla voi kuunnella ääntämistä; Nemo, 2013)
Tuhat sanaa espanjaksi (tämän kirjan nettisivulla voi kuunnella ääntämistä; Nemo, 2011)
Tuhat sanaa ruotsiksi (tämän kirjan nettisivulla voi kuunnella ääntämistä; Nemo, 2012)

Ääntämisohjeita teoksista ei oikein löydy. Vastaavia löytyy muillakin kielillä – esimerkiksi venäjäksi ja saksaksi –, mutta valikoimat ovat laajimmat englanniksi ja ruotsiksi. Kirjoja on sen verran runsaasti, että varsinkin suurempaan kirjastoon menemällä löytää niitä luultavasti suoraan hyllystä. Kirjan voi valita toki aiheenkin mukaan, jos lasta kiinnostavat esimerkiksi erityisesti Disney-hahmot, muumit tai smurffit.
