Jos omistaa oman saaren ja pitää koiriaan siis omalla tontillaan vapaana, niin kuka on vastuussa, jos saarelle rantautuu joku vieras ja koira puree tätä?
Kopioin sinulle oheisen vastauksen Kysy kirjastonhoitajalta -arkistosta. Viime syksynä (20.9.12)oli esitetty kysymys samantapaisesta koiriin liittyvästä tilanteesta.

Järjestyslain 14 §:ssä säännellään koirakurista. Kyseisen lainkohdan mukaan koiran omistajan tai haltijan on huolehdittava siitä, että koira pidetään kytkettynä taajamassa. Lisäksi on huolehdittava siitä, ettei koira pääse karkaamaan esim. kuntopolulle, yleiselle uimarannalle tms. Kyseiset kiellot eivät pykälän toisen momentin mukaan kuitenkaan koske suljettua pihaa, koirien harjoituspaikkaa eikä erityisesti osoitettua aidattua jaloittelualuetta. Korian tulee kuitenkin näissäkin paikoissa olla omistajansa tai haltijansa valvonnassa. Näin ollen tiettyä valvontaa edellytetään silloinkin, kun koiraa pidetään omalla pihalla.

Järjestyslaki 612/2003 löytyy ajantasaisena Finlex säädöspankista:
http://www.finlex.fi/fi/laki/ajantasa/2003/20030612 
 
Tuija Jaakonsaaren ja Anu Ojalan teos ”Koiranhoitajan oikeusopas”, Kustannusosakeyhtiö Tammi 2011 on hyvä tiedonlähde kaikkiin koiraan liittyvissä oikeudellisissa asioissa (jalostus, hankinta, eläinsuojelu, vahingonkorvaus jne.). Kirjan luvussa vahingonkorvaus ja vakuutukset käydään läpi eri tilanteita, joissa koira aiheuttaa ihmiselle vahinkoa. Kirjan mukaan koiraa voidaan omassa pihassa tai asunnossa pitää vapaammin kuin yleisellä paikalla. Omistaja ei kuitenkaan kokonaan vapaudu vastuusta silloinkaan. Varsinkin jos koira aikaisemmin on käyttäytynyt aggressiivisesti tulisi koiran omistaja huolehtia koirasta normaalia tarkemmin. Pääsääntönä todetaan, ettei korvausvastuuta koiran hyökkäyksestä tule jos vieras ihminen menee toisen ihmisen asuntoon luvatta. Kirjassa on käyty läpi aiheeseen liittyvää oikeuskäytäntöä ja suosittelen, että tutustutte kirjaan ja kirjassa läpikäytyihin oikeustapauksiin.

Verkosta löytyy myös Vakuutus- ja rahoitusneuvonnassa Riitta Haapasaaren vuonna 2009 laatima tietoaineisto ”Koirien aiheuttamien vahinkojen korvaaminen”.  Oppaassa käsitellään mm. missä tilanteissa omistaja/haltija on vastuussa koiran puremisesta aiheutuneesta vahingosta. Aineisto löytyy Vakuutus- ja rahoitusneuvonnan verkkosivuilta seuraavasta linkistä: http://www.fine.fi/userfiles/file/koirat09.pdf 

Lopuksi: Jos kyseessä on konkreettinen tilanne, johon halutaan oikeudellista neuvontaa, voi asiasta olla yhteydessä oikeuslaitoksen oikeusapuohjaukseen. Oikeusapuohjauksen yhteystiedot ovat seuraavan linkin takana: http://www.oikeus.fi/32506.htm
