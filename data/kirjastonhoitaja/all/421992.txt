Hei! 
Tahtoisin tietoa nimestä Janette ja Jeanette tässä hieman kysymyksia kiitos jos vastailette:
Mistä nimet on lähtöisin?
Mitä ne tarkoittavat?
Onko nimillä kuuluisia esikuvia?
Kuinka suosittuja nimet ovat?
Miten nimet liittyvät raamattuun?
Kiitos etukäteen, jos vastaatte!!
”Suomalaiset etunimet Aadasta Yrjöön” (Gummerus, 2007) kertoo, että ”Janette” on rinnakkaismuoto nimelle ”Janet”. Molemmat perustuvan nimeen ”Johanna”. Se puolestaan on naispuolinen vastine nimelle ”Johannes”, jonka merkitys on ’Jumala on armollinen’. Kantamuoto on kreikan ”Ioanna”. Raamatussa Johanna on yksi Jeesuksen ystävistä.

”Janette” on suhteellisen uusi nimi Suomessa, sillä se tuli käyttöön vasta 1900-luvun alussa ja oli silloinkin harvinainen. Vasta 1970-luvulla nimen suosio alkoi kasvaa, ja eniten sitä on annettu 1990-luvulla ja 2000-luvulla, keskimäärin sadalle lapselle vuodessa. Osoitteesta http://verkkopalvelut.vrk.fi/Nimipalvelu/default.asp?L=1 saat etunimihaulla esiin tarkempia tilastoja nimen suosiosta eri vuosikymmenillä. Suomessa kuuluisin nimen kantaja lienee malli Janette Broman. Ulkomaalaisia kuuluisia Janetteja löytyy englanninkielisen Wikipedian artikkelista osoitteesta http://en.wikipedia.org/wiki/Janette.

”Jeanette” on edellä mainitun lähteen mukaan ranskalaisen nimen ”Jeanne” hellittelymuoto. Sen taustalla on vanha ranskalainen naisennimi ”Jehane”, joka puolestaan perustuu nimeen ”Johanna”, joten sillä on sama pohjimmainen alkuperä kuin nimellä ”Janette”. Englanninkielisissä maissa ”Jeanette” sai suosiota 1900-luvun alussa, mutta Suomessa se nimi oli harvinainen ennen 1950-lukua. 2000-luvulla suosio on puolestaan alkanut hiipua. Edellä mainitusta nimipalvelusta löytyy tarkempia tilastotietoja. Kuuluisia Jeanetteja ovat brittiläinen kirjailija Jeanette Winterson ja saksalainen näyttelijä ja laulaja Jeanette Biedermann.
