Teititeltiinkö omia vanhempia vielä 50-luvulla? Luen kirjaa jossa henkilöt tekevät niin, ja aloin ihmetellä oliko tosiaan noin. Miten läheisiä on sitten pitänyt tuohon aikaan olla että sinuteltiin?
Osoitteesta http://www.kielikello.fi/index.php?mid=2&pid;=11&aid;=510&ref;=2316 löytyvässä Matti Larjavaaran artikkelissa ”Kieli, kohteliaisuus ja puhuttelu” kerrotaan, että teitittely oli vallassa ainakin 1960-luvulle asti. Eroja on kuitenkin ollut maantieteellisesti: Itä-Suomessa teitittely ei ollut niin vahvaa kuin Länsi-Suomessa, jossa Larjavaaran mukaan ”lapset teitittelivät vielä jokin aika sitten vanhempiaan ja jopa vaimot miehiään”. Jos kirja siis sijoittuu Länsi-Suomeen, vanhempien teitittely ei ole kovin kaukaa haettua.

Heikki Paunosen artikkeli ”Kun Suomi siirtyi sinutteluun : suomalaisten puhuttelutapojen murroksesta 1970-luvulla”, joka on ilmestynyt kokoelmassa ”Kielellä on merkitystä” (Suomalaisen Kirjallisuuden Seura, 2010), kertoisi varmasti laajemmin aiheesta, mutta teosta ei valitettavasti ole tällä vastaushetkellä yhtään kappaletta paikalla, joten en voi katsoa sieltä lisätietoja. Kirjan voi kuitenkin varata, jos asia kiinnostaa tarkemmin.
