Ovatko yhdistysten (ry) vuosikokoukset julkisia tilaisuuksia, eli saako kuka tahansa osallistua vuosikokoukseen, vaikkei olisi ko. yhdistyksen jäsen? Puhe- ja äänestysoikeutta ei varmastikaan ole, mutta onko siis läsnäolo-oikeus?
Seppo Paasolaisen Osaava yhdistys -teoksessa todetaan, että yhdistyksen kokous ei ole avoin tilaisuus, vaan suljettu kokous, jossa läsnäolo-oikeus on vain yhdistyksen jäsenillä ja heidän edustajillaan. Kokous voi myöntää läsnäolo-oikeuden esim. oman järjestön asiamiehelle tai muulle edustajalle.  

Lisäksi Yhdistystoiminnan käsikirjasta (Loimu, Kari: Yhdistystoiminnan käsikirja. WSOY 2007) löytyy seuraava tieto:

Kokoukset voidaan jakaa kahteen pääryhmään: yleisiin ja yksityisiin kokouksiin. Kokoontumislain mukaan yleinen kokous on mielenosoitus tai muu kokoontumisvapauden käyttämiseksi järjestetty tilaisuus, johon muutkin kuin nimenomaisesti kutsutut voivat osallistua tai jota he voivat seurata. Olennaista on siis, että yleisen kokouksen mahdollisia osanottajia ei voi nimetä etukäteen, vaan jokaisella on oikeus osallistua siihen. Tällaisia kokouksia ovat mm. yhdistysten perustavat kokoukset,jos kokous on kutsuttu koolle esim. lehti-ilmoituksella. Samoin yhdistyksen järjestämä mielenosoitus on yleensä yleinen kokous.
Muut kokoukset ovat yksityisiä kokouksia, jossa läsnäolo-oikeus on vain yhdistyksen jäsenillä tai heidän edustajillaan. em. teos s. 199-201.
