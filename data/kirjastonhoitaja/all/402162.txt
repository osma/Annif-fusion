Onko päivittäistavarakauppojen Suomen lain mukaan pakko vastaanottaa panttipulloja?
Kannattaa tutustua Suomen lainsäädäntöön www.finlex.fi-sivuilla. Säädöksiä tutkimalla voi tehdä johtopäätöksiä. 

Aiheeseen liittyviä säädöksiä ovat mm. seuraavat:
- Jätelaki 1072/1993
- Laki jätelain muuttamisesta 1040/2004
- Laki jätelain muuttamisesta 452/2004
- Laki eräiden juomapakkausten valmisteverosta 1037/2004
- Valtioneuvoston päätös pakkauksista ja pakkausjätteistä  962/1997
- Valtioneuvoston asetus eräiden juomapakkausten palautusjärjestelmistä 180/2005
- EU:n pakkausdirektiivi 94/62/EY

Kari Marttisen kirjassa Yrityksen ympäristövastuut (Kauppakaari, 2000) viitataan luvussa Vastuu jätteistä ja jätehuollosta pakkausjätteisiin ja tuottajavastuuseen. Kirjan sivulla 178 mainitaan: 
"Kuluttajalla tai pakkauksen loppukäyttäjällä on aina oikeus luovuttaa pakkaus pakkaajalle uudestaan käytettäväksi. Tällä tarkoitetaan lähinnä pakkausten toimittamista puhdistettuina ja lajiteltuina järjestettyyn keräyspaikkaan. Esimerkkejä tällaisista keräysjärjestelyistä on esimerkiksi jo olemassa oleva palautuspullojen keräysjärjestelmä sekä joissain paikoissa toimiva kartonkitölkkien erilliskeräys."

Termi "toimiva palautusjärjestelmä" liittyy juuri pullonpalautukseen, joten myös sitä voi käyttää hakuterminä FINLEXissä ja internetissä, kuten myös termiä "tuottajavastuu".
