Kuinka monta kananmunaa päivässä voi täysi-ikäinen mieshenkilö syödä??? Useissa eri lähteissä on viime vuosina varoiteltu kananmunan syömisen vaaroista - humoristisesti voisi ajatella erään vaaran olevan se, että puree kieleensä - mutta minulle ei koskaan ole oikein käynyt selville, mitä haittaa "egujen" syömisestä on.
Onko tiu vuorokaudessa liikaa? Kahmalokaupalla tuskin kukaan ryhtyy munia syömään.

Useissa niin koti- kuin ulkomaisissa tutkimuksissa on todettu selvä yhteys veren korkean kolesterolimäärän ja sydänsairauksien, erityisesti sepelvaltimotaudin kanssa. Kananmuna sisältää kolesterolia 385 mg 100 g:aa kohti. Puhumattakaan munankeltuaisesta, jonka kolesteroliarvo on aivan absoluuttista huippuluokkaa 1120 mg/100 g. Toisin sanoen, vaikka en ravintoekspertti olekaan, sanoisin, että tiu eguja on liikaa, jos ei halua altistaa itseään sydänsairauksille. Lisää tietoa saat esimerkiksi seuraavista kirjoista:
Suomalaiset ravitsemussuositukset. Edita, 1998. 
Ruoka-aineiden ravintoainesisältö. Kansaneläkelaitos, 1993.
Toivonen, Terho: Suomalaisen sydänkirja. Kirjayhtymä, 1992.
Kirjojen saatavuustiedot pääkaupunkiseudulla saat aineistotietokanta Plussasta, http://www.lib.plussa.fi/.
