Kuulin joitakin vuosia sitten veteraanikuoron laulavan laulua, jonka sanat menivät jotenkin tähän tapaan: ....me sotaveteraanien lapset, on meillä kohta jo harmaat hapset. On meissä jäjet Raatteen ja Kollaan ja siksi tällaisia me ollaan..
Laulu saattaa olla tamperelaisen laulajan ja lauluntekijän Ilmo Korhosen kynästä. Hänen ohjelmistoonsa kuuluu laulu nimeltä "Sotaveteraanien lapset". Sen sanoja ei ole täällä SKS:n kirjastossa, jolle kysymyksenne kohdistitte. Tiettävästi säkeissä kerrotaan suurten ikäluokkien elämänkaaresta sodanjälkeisessä Suomessa. 

Laulu on julkaistu ainakin CD-albumilla "Musaa mäeltä 4". (Tampere: Pispalan Musiikkiyhdistys, 2006). Levyllä sen esittää Nääsboys-yhtye. Tallenne on aika hankalasti saatavissa kirjastoista, suurimmista kaupunginkirjastoista sitä näyttäisi olevan vain Tampereella ja Hämeenlinnassa. Äänitettä kuvaillaan Internet-osoitteessa http://www.pispala.fi/yhdistykset/musiikkiyhdistys/musaa.html .

Ilmo Korhoselta itseltään kannattaa kysellä, kuuluvatko kysymänne säkeet hänen lauluunsa. Korhosen kotisivut yhteystietoineen löytyvät Googlella helposti, kun käyttää hakuterminä hänen nimeään.

Jos kuitenkin osoittautuu, että Korhosen laulu ei ole se, jota etsitte, voi laulun haeskelua jatkaa esimerkiksi sotaveteraanikuorojen musiikki- ja konserttitallenteista:

"Sama kaiku on askelten: sotaveteraanikuorot laulavat" (Helsinki: Suomen sotaveteraaniliitto, 2004, 2 CD).
"Karjalan kunnailta: sotaveteraanikuorojen VIII laulujuhla" (Helsinki: Poptori, 2005, 1 DVD). 

Sotaveteraanilaulujen partituureja on julkaistu teoksessa "Sotaveteraanien perinnelaulut" (Helsinki: Suomen mieskuoroliitto, 2005).  

Jos edelleenkään ei tärppää, voi menneestä tv-ohjelmasta kysellä TV 2:n katsojapalvelusta. Yhteyslomake on osoitteessa http://www.yle.fi/tv2/?p=jotain_sanottavaa .
