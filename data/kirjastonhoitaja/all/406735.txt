Etsin tietoa Porvoon parantolasta. Ilmeisesti tuberkuloosiparantola ja toiminut ainakin 1920-luvun loppupuolella. Haluaisin tietää, missä se on sijainnut, hoitomuodoista ym.
Omien etsintöjenne varalta saatan tiedoksi, että esim. Aili Nenolan kirjassa Parantolaelämää; tuberkuloosipotilaat muistelevat ei mainita Porvoossa ollutta parantolaa. 

Ainoa löydetty viite, jossa tiedetään tuosta Porvoon parantolasta on Severi Savosen kirjanen Taistelu tuberkuloosia vastaan Suomessa. Lähikirjastossa voi jättää kaukolainapyynnön, jos haluatte teoksen luettavaksenne. Vastauksen lopussa on tuon kirjasen tarkemmat tiedot. 

Mainitun kirjasen sivulla 46, Suomen tuberkuloosinhoitolaitokset vuonna 1946, keuhkotautiparantolat -nimisessä taulukossa on mainittu Porvoon parantola. Sen sijaintipaikka oli Porvoo, omistaja Porvoon kaupunki. Se oli avattu vuonna 1914. Sairaansijoja v. 1946 oli 50 kpl. Porvooseen oli ennen vuotta 1917 perustettu tuberkuloosinhuoltotoimisto, yksi Suomen yhdeksästä toimistosta. Myöhemmin niitä perustettiin useisiin muihin kaupunkeihin.
Lisää tietoa voisi olettaa löytyvän Porvoon kaupungin arkistosta.

Tekijä(t): Savonen, Severi 
Teoksen nimi: Taistelu tuberkuloosia vastaan Suomessa : julkaistu Suomen tuberkuloosin vastustamisyhdistyksen 40-vuotisen toiminnan johdosta / Severi Savonen  
Julkaisija: Helsinki : [Suomen tuberkuloosin vastustamisyhdistys] , 1947 
Ulkoasu: [2], 60 s.
