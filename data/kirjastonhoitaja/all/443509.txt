Mistä tulee sukeltajan refleksi? Luin isosiskoni vanhaa koulukirjaa, jossa asiaa ei selitetty mutta se sisälsi teorian (jota ei ole voitu todistaa) missä ihminen olisi polveutunut jonkilaisesta vesiapinasta, joka olisi ilmeisesti ekokatastrofin seurauksena joutunut sopeutumaan rantaelämään. Mielestäni olisi kuitenkin loogisempaa ajatella että sukeltajan refleksi tulee lapsivedestä.
Nisäkkäiden sukellusrefleksi selitetään yleensä evoluution jäänteeksi ajalta, jolloin nisäkkäät asuivat vielä meressä. Ensimmäisen kerran se havaittiinkin juuri merinisäkkäillä, ja niillä sitä on tutkittukin eniten.

Sukellusrefleksi aktivoituu naama-alueen tuntoaistimista veden alla ja siihen kuuluu useita elimistön reaktioita hengityksen pysäyttämisen lisäksi: verenkierron sentralisaatio eli keskittyminen sisäelimiin, sydämeen ja aivoihin, sydämen sykkeen aleneminen, rentoutuminen ja aineenvaihdunnan hidastuminen sekä pernan supistuminen. Näiden seurauksena elimistön hapenkulutus ja hiilidioksidin tuotanto vähenevät, lämmönhukka pienenee ja painevaurioiden riski vähenee. Sukellusrefleksi on tahdosta riippumattoman hermoston säätelyn alainen, eikä sen toimintamekanismia tunneta tarkasti.

Lapsivesi ei aiheuta hengityksen pysäyttämistä eikä hengitysteiden sulkemista. Munuaisten erittämän lapsiveden on tarkoitus päästä keuhkoihin - sillä on tärkeä tehtävä keuhkojen normaalissa kehityksessä. Jo toisen raskauskolmanneksen alussa sikiö nielee lapsivettä, jolloin sitä päätyy myös keuhkoihin. Hengitysliikkeet alkavat ennen syntymää ja edistävät lapsiveden pääsyä keuhkoihin. Lapsiveden aiheuttama mekaaninen venytys ja lapsiveden sisältämät kasvutekijät edistävät keuhkojen kasvua.

Sivumennen sanoen, vauvauinnissa korostetaan sukelluttamista juuri lapsen synnynnäisen sukellusrefleksin aktivoimiseksi: toisin kuin sikiövaiheessa, lapsen on opittava sulkemaan hengitystiensä.

Lähteet:
Biologian sanakirja. Otava, 2001
Kevin Fong, Extremes : life, death and the limits of the human body. Hodder & Stoughton, 2013
Kehitysbiologia : solusta yksilöksi. Duodecim, 2015
Simo Kurra, Kimmo Lahtinen & Ari Nissinen, Vapaasukellus. Sukeltajaliitto, 2013
Matthew MacDonald, Näin kehosi toimii. Docendo, 2010
Arja Sääkslahti & Pirkko Numminen, Vauvauinti. LK-kirjat, 2007
