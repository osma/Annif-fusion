Hei! Millaiset työlistymisnäkymät kirjastoalalla tällä hetkellä ovat? Mitkä ovat vastavalmistuneen opiskelijan mahdollisuudet saada jalka ovenväliin yleisissä kirjastoissa ja miten työpaikkoihin pääsee käsiksi? Vaikuttaa siltä, että esimerkiksi ilman harjoittelutukea jäävät monet harjoittelupaikat saamatta - jos niitä ylipäätään juuri löytyy.
Kirjastoalan työllistymisnäkymät ovat vaihtelevat mutta eivät missään ihan valtavan hyvät. Erityisesti suurissa kaupungeissa, joissa on kirjastoalan koulutusta, saattaa hakijoita yhtä paikkaa kohden olla valtavasti. Myös Helsingissä, jossa ei juuri alan koulutusta ole, hakijoita on runsaasti avoimiin paikkoihin. Toisaalta pienemmille ja suurista kaupungeista käsin syrjäisille paikkakunnille voi olla haastavampaa löytää koulutettuja kirjastomattilaisia. Erikoistaidoista – kuten kirjastoauton ajamiseen tarvittavasta koulutuksesta – voi olla joissakin paikoissa suurta hyötyä.

Harjoittelu on tosiaan hyvä väylä päästä työskentelemään kirjastossa, oppimaan käytännön työntekoa ja saamaan kontakteja kirjastoon. On varmasti plussa, jos harjoitteluaikana hyödyntää työssään esimerkiksi muiden opintojen tai harrastusten kautta kertynyttä osaamista. Jos tilaisuus tarjoutuu, niin kannattaa harjoitteluaikana mennä mukaan kaikenlaiseen toimintaan ja yrittää päästä tekemään kirjastotöitä laaja-alaisesti. Tietoteknisistä taidoista saattaa olla apua, sillä kirjastotyössä joutuu usein opastamaan asiakkaita tietokoneen ja muiden laitteiden käyttämisessä.

Jos valmistumisen jälkeen kirjastoalan töitä ei löydy, kannattaa selvittää työkkäristä, olisiko mahdollista päästä kirjastoon työllistettynä. Sitä kauttakin voi saada kontakteja ja tuntumaa työhön. Tunnen itse useita, jotka ovat tulleet kirjastoon työllistettyinä mutta saaneet myöhemmin sijaisuuksia tai jopa vakituisen työpaikan.

Yleisesti voisi sanoa, että monenlainen ja laaja-alainen osaaminen on hyväksi, kun hakee avoimia kirjastotyöpaikkoja. Näin mututuntumalla lastenkirjastotyötä sisältäviin paikkoihin saattaa olla suhteessa vähemmän hakijoita kuin muihin kirjastotehtäviin, joten lastenkirjasto-osaaminen voi olla eduksi. Kouluille suunnatun kirjavinkkauksen tekijöitä ei tunnu koskaan olevan liikaa. Tietotekniikka, e-kirjaosaaminen ja asiakkaiden opastamiseen liittyvät taidon ovat kokemukseni mukaan plussa nekin. Toki perinteinen kirjallisuustuntemuskin on hyväksi, eikä sellaisten uudempien aineistotyyppien kuin lautapelien ja konsolipelien tunteminen ole varmaan haitaksi. Mutta se, miten paljon erilaisista taidoista on hyötyä, riippuu toki myös tarjolla olevan työpaikan tehtäväkuvasta.
