Miten pneumoniapotilaan hengitysvajausta hoidetaan?
En ole saanut lääketieteellistä koulutusta, joten en pysty suoraan vastaamaan kysymykseesi. Suosittelenkin, että konsultoit omaa lääkäriäsi täsmällisen vastauksen saadaksesi.

Aiheesta löytyy kuitenkin tietoa myös internetistä. Esimerkiksi Jyväskylän kaupunginkirjaston koneilta pääsee Terveysportti-tietokantaan, jossa on luettavissa luotettavia artikkeleita sairauksista ja niiden hoidosta. Sieltä löytyy hakusanalla "pneumonia" monia keuhkokuumetta käsitteleviä artikkeleita, joissa käsitellään myös taudin hoitoa. Tietokannassa on luettavissa esimerkiksi Suomen lääkärilehdessä (2004;59(18): s. 1901-1903) julkaistu Seppo Saarelaisen artikkeli "Keuhkokuumeen hoito terveyskeskuksessa". Suomen lääkärilehti tulee Jyväskylän kaupunginkirjastoon myös paperisena versiona, ja on luettavissa pääkirjastossa.

Kotikoneelta pääsee lukemaan luotettavia lääketieteellisiä artikkeleita terveyskirjastoon (www.terveyskirjasto.fi). Sieltä löytyy artikkeli keuhkokuumeesta osoitteessa http://www.terveyskirjasto.fi/terveyskirjasto/tk.koti?p_haku=pneumonia&p;_artikkeli=dlk00273. Hoitoa siinä kuitenkin käsitellään melko niukasti.

Jyväskylän kaupunginkirjaston käsikirjastoon tulee myös monia lääketieteellisiä kirjoja, joissa käsitellään keuhkosairauksia ja esimerkiksi keuhkokuumetta. Näitä ovat esimerkiksi:

Keuhkosairaudet. Kinnula, Vuokko (et al.) (toim.). Duodecim 2005.

Lääkärin käsikirja. Kunnamo, Ilkka (et al.) (toim.). Duodecim 2008.

Niissä käsitellään keuhkokuumetta melko laajasti, ja tarkastellaan myös sen hoitosuosituksia. Kirjat ovat luettavissa Jyväskylän kaupunginkirjaston pääkirjaston käsikirjastossa.
