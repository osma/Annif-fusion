1) Miksi on kärsimystä?
2) Mitä minulle tapahtuu kuolemani jälkeen?
Olet lähettänyt kysymyksesi Kysy kirjastonhoitajalta -tietopalveluun, mutta et karro tarkemmin, millaista vastausta niihin etsit. Et varmaan kuitenkaan oleta, että kirjastonhoitajan pätevyys antaisi valmiuden antaa suoria, ehdottomia ja paikkansa pitäviä vastauksia esittämiesi kaltaisiin kysymyksiin? Tuskin myöskään haluat kuulla kysymyksiisi vastaavan kirjastonhoitajan omaa, yksilöllistä näkemystä asiasta - sehän olisi kuitenkin vain yhden ihmisen mielipide.

Kirjastonhoitaja pystyy kuitenkin sanomaan, että esittämiisi kysymyksiin ihminen on etsinyt vastausta loputtomasti, ja eri ihmiset ovat löytäneet niihin kukin itselleen sopivat vastaukset - tai sitten olleet löytämättä. Tästä todistaa maailmankirjallisuus, joka on täynnä sekä vastausten etsintää että niitä lopputulemia, joihin eri etsijät ovat päätyneet. Kärsimyksen ongelma on yksi kaunokirjallisuuden keskeisiä teemoja eikä myöskääm kuolema ja ihmisen kohtalo kuoleman jälkeen ole kaunokirjallisuudellekaan vieras aihe. Tietokirjallisuutta näistä aiheista löytyy monista kirjastoluokista, esimerkiksi filosofian, psykologian, elämänkatsomustiedon, elämänohjeiden, aatehistorian ja uskontojen luokista. Voit etsiä näitä teoksia kirjastojen tietokannoista vaikkapa hakusanoilla kärsimys, kuolema ja kuolemanjälkeinen elämä.

Kirjastonhoitaja vastaa myös jo ammattinsa puolesta, että kaikilla niillä vastauksilla, joita eri tahoilla kysymyksiisi annetaan, on oma oikeutuksensa, ja erilaiset, keskenään ristiriitaisetkin vastaukset tyydyttävät eri ihmisiä. Omassa etsinnässäsi sinun kannattaa tietysti paitsi lukea kirjoja, myös keskustella asiasta mahdollisimman erilaisten ihmisten kanssa ja kuunnella erilaisia näkemyksiä avoimin mielin. Kirjallisuuden lisäksi myös muut taiteenlajit - ei vähiten musiikki - voivat antaa näkemystä asiaan.

Lopullista, ehdotonta ja totuudellista vastausta me itse kukin kuitenkin joudumme todennäköisesti etsimään koko elämämme ajan, ja tuskinpa sekään riittää. Lohdutukseksi voin kuitenkin kokemuksesta kertoa, että myös vähemmän lopulliset ja ehdottomat vastaukset, joita ihminen elämänsä varrella löytää, tyydyttävät oman aikansa ja auttavat eteenpäin.
