Miten löytäisin vanhoja lehtijuttuja esim. Vaasa-, Pellervo- ja Seura-lehdistä (n. vuosilta 1930-1970)lehtimäkeläisen Kalle Sukasen puutarhasta?
1930-1970 välisiä sanoma- ja aikakauslehtiartikkeleita ei vielä ole talletettu kirjastoissa käytössä oleviin artikkelitietokantoihin, joten yksittäisiä artikkeleita ei voi niiden avulla hakea. Kirjastot kuitenkin säilyttävät vanhoja sanomalehtiä ja aikakauslehtiä sekä mikrofilmattuina että painettuina. Seinäjoen kaupunginkirjasto-maakuntakirjaston kokoelmista löytyy mikrofilmeinä Etelä-Pohjanmaan paikallislehtiä, joita voi selata kirjastossa. Ainakin seuraavia sanomalehtiä kannattaisi selata, sulkeissa miltä ajalta lehteä kokoelmasta löytyy mikrofilmeinä: 
Etelä-Pohjanmaa (16.08.1919 - 30.09.1988)
Ilkka  (20.04.1906-)
Järviseudun Sanomat (11.6.1962-23.6.1982)
Järviseutu (10.9.1937-24.7.1977)
Vaasa  (30.01.1902-)

Mikrofilmien lukulaitteille kannattaa varata aika Seinäjoen kaupunginkirjaston neuvonnasta, puh. 06-416 2318.

Aikakauslehtiä säilytetään kirjastoissa vaihtelevasti. Useilla kirjastoilla on omilla www-sivuillaan lehtiluettelonsa. Myös Kirjastot.fi-palvelun sivuilta osoitteesta http://www.kirjastot.fi/kirjastot/muu_aineistohaku.asp voi hakea eri kirjastojen internetissä olevia lehtiluetteloita. Seinäjoen kaupunginkirjaston lehtiluettelot löytyvät osoitteesta http://www.seinajoki.fi/kirjasto/leh.htm   

Pellervo-lehden vuosikertoja löytyy Seinäjoen kaupunginkirjastosta vuodesta 1900 lähtien, 1930-luvulta löytyy vuodesta 1931 lähtien nykyhetkeen saakka. Vanhoja Seura-lehtiä ei Seinäjoen kaupunginkirjastossa ole säilytetty. Niiden saanti kirjastoista voi olla hankalaa. Kannattaa kuitenkin kysyä kaukolainamahdollisuutta.
