Mistä saisin tietoa 2000-luvun alun ajasta, esim. politiikasta, kulttuurista, kirjallisuudesta ym.ym.?
Otavan vuosittain julkaisema Mitä Missä Milloin - kansalaisen vuosikirja on mitä parhain lähdeteos sekä maailman että kotimaan tapahtumiin. Siitä löytyy tietoa niin ajan ilmiöistä ja tapahtumista, eri tieteenalojen uusista tutkimuksista, eri taiteenlajien ja populaarikulttuurin trendeistä sekä urheilusta. Vuosikirjat sisältävät paljon "pikkutietoa" kuten kirjan käsittelemän ajanjakson aikana kuolleita merkittäviä henkilöitä ym., mutta myös yleisiä linjauksia kuten kuluneen vuoden kaunokirjallisuuden aiheita ja teosten esittelyjä. Myös tuona aikana suostituiksi tulleet tai paljon julkisuudessa käsitellyt harrastukset saavat oman lukunsa. 

Mitä Missä Milloin -vuosikirjat on nimetty siten, että ne kattavat ajanjakson puolestatoista vuodesta puoleen vuoteen ennen kirjan nimessä mainittua vuosilukua. Esimerkiksi Mitä Missä Milloin 2002 kattaa ajanjakson syyskuu 2000 - elokuu 2001.

Muita vuosikirjoja:
Taidetoimikuntien vuosikatsaus (vuosittain; eri taiteenaloille, taiteilijoille ja projekteihin myönnettyjä apurahoja ym.)
Motmot: Elävien runoilijoiden klubin vuosikirja (vuosittain; kirja-arvosteluja ja artikkeleita kuluneen vuoden kirjallisuudesta sekä uusien ja vielä tuntemattomien kirjoittajien tekstejä)
Taide-expo : kansainvälinen taidekirja (2003)
Urheilutieto (vuosittain).

Katso myös nämä aiemmat vastaukset Kysy kirjastonhoitajalta -arkistossa:

2000-luvun muoti, musiikki ja bändit
http://www.kirjastot.fi/fi-fi/tietopalvelu/kysymys.aspx?ID=0a08ef44-bc77-49c8-a682-1caf0df041e1

2000-luvun suomalaisesta runoudesta
http://www.kirjastot.fi/fi-fi/tietopalvelu/kysymys.aspx?ID=1e6aa5c6-22e5-470e-9888-6fa4a0a725cd
