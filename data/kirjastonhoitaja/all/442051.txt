Mistä on lähtöisin tapa kuljettaa ruumista jalat edellä ja potilasta pää edellä? Onko joissain muissakin maissa tämä sama käytäntö?
Helsingin kaupunginkirjasto on vastannut tähän kysymykseen omassa palvelussaan näin: 
"21.03.201311:12

Ruumiita on ollut suomalaisessa perinteessä tapana kuljettaa nimenomaan jalat edellä. Tällä pyrittiin estämään vainajan pääseminen takaisin elävien pariin, ikään kuin eksyttämällä. Tästä perinteestä kumpuaa mm. kaikkien tuntema sanonta ”lähden vain jalat edellä”, millä viitataan kuolemaan.

Tähän liittyy myös Suomen terveydenhuollon ja sairaaloiden käänteinen tapa kuljettaa eläviä potilaita aina pää edellä. Jos potilas on pulestaan kuollut, häntä kuljetetaan aina jalat edellä. Tapa on niin syvälle juurtunut, että sitä opetetaan jopa terveydenhuollon oppilaitoksissa.

Tavan noudattaminen saattaa ajoittain aiheuttaa ongelmiakin. Esimerkiksi paaripotilaan kuljettaminen pää edellä portaita alas saattaa olla välillä todella hankalaa. Toisaalta leikkaukseen matkalla olevan potilaan kannalta olisi mukavampaa edetä jalat edellä, jotta hän voisi matkalla katsella maisemia kasvot menosuuntaan. Näin ei kuitenkaan tehdä, koska elävää potilasta tulee aina kuljettaa pää edellä.

Lääkäri ja neurologian professori Jorma Palo kirjoitti aiheesta aikanaan artikkeli, jossa hän ihmetteli että taikauskolla on tieteelliseen näyttöön perustuvassa terveydenhuollossa näinkin vahva rooli. Hänen mukaansa kuljetustavan rikkomista paheksuttiin ja hän ei uransa aikana nähnyt kuin muutaman poikkeuksen ja nekin itsepintaisten lapsipotilaiden kohdalla.

 Palon mukaan tapa näyttää rajoittuvan Suomeen, ja esimerkiksi Ruotsissa ja Yhdysvalloissa potilaita kuljetetaan tilanteen mukaan jalat tai pää edellä.

Mistä tämä suomalaisen terveydenhuollon ja sairaaloiden taikausko on sitten saanut alkunsa? Palon teoria oli, että se olisi voinut olla jäänne sota-ajoilta. Sodassa oli pakko tehdä pikaisia jakoja ja päätelmiä elävien ja kuolleiden välilä ja tällöin tavasta saattoi olla hyötyä. Kuuleman mukaan erityisesti terveydenhuollossa työskennelleet sotaveteraanit vastustivat jalat edellä –kuljetusasentoa.

Voidaan siis ajatella, että tapa on alunperin lähtöisin kansanperinteestä, mutta siitä on saattanut kriisiaikoina olla jopa käytännön hyötyä. Näin se on juurtunut syvälle terveydenhuollon käytänteisiin. Vastaava kaunis perinne on ikkunan avaaminen kuolleen potilaan huoneessa, jotta sielu pääsee huoneesta ulos.


Lähteitä ja lisätietoja: 
Palo Jorma: Taikausko terveydenhuollossa – jalat vai pää edellä? (Duodecim 1999;115)"
http://www.kysy.fi/kysymys/miksi-sairaalan-potilaita-kuljetetaan-aina-paa-edella
