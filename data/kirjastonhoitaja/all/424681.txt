Mikä on lautsa? Olen laulamassa ystävälleni Kuuskymppisillä Väinö Hannikaisen laulua Marja-Liisa. Sanat ovat L.Onervan. Siinä sanotaan ..."kelle joudut lautsan laulajaksi"... Google ei tietänyt. Samassa laulussa  minulla olevassa kirjassa sanotaan myös ...."kanssa kukkakuinen" - liekö painovirhe, pitäisiköhän olla kansa kukkakuinen, jolloin ehkä puhuttaisiin esim heinäkuisesta... Vai mikä se on se kukkakuinen?
Nykysuomen sanakirjan (WSOY 1978) mukaan lautsa on runollinen tai murteellinen ilmaisu ja tarkoittaa lavitsaa, siis istuin- tai makuulavaa. Ilmaisu "kelle joudut lautsan laulajaksi" viitannee tulevaan puolisoon, ainakin Väinämöinen kosii Kalevalassa Pohjolan neitoa pyytämällä häntä tulemaan "joka lautsan laulajaksi". Ks. Kalevalan 8. runo Suomalaisen kirjallisuuden seuran www-sivuilla #link::f81ca463-7dfc-435f-9985-f11abb6b43f7::http://www.finlit.fi/kalevala/index.php?m=1&l;=1::linkend#

"Kanssa kukkakuinen" on ilmeisesti painovirhe, ainakin nuottikokoelmassa Kotimaisia yksinlauluja 1 kyseinen laulun kohta kuuluu "Kaikki seisoi kumminasi kansa kukkakuinen". Mahdollisesti ilmauksella tarkoitetaan kukkaista kansaa eli kukkivaa luontoa. Ainakin laulun ruotsinnoksen sama kohta "Landet i sin blom stod fadder att med dig sig gläda" tuntuisi viittaavan siihen suuntaan.
