Millä saa pihalaatoilta pois tummat auton öljytahrat?
Suositeltavaa olisi lukea Virginia M. Friedmanin viime vuonna ilmestyneestä kirjasta Tahrat - esiintyminen ja poisto luku Autotalli ja piha, jossa on niksejä moottoriöljytahrojen poistamisesta. Siinä on myös tietoa niiden ennaltaehkäisystä. - Kysymyksessä ei mainita laattojen materiaalia: tahranpoistokirjoissa kerrotaan yleensä tahrojen poistamisesta kankaasta ja nahasta tai seinistä ja lattioista. Tietoa löytyy myös niksikirjoista ja lehtiartikkeleista. Nina Yunkers'n Perheen suuresta niksikirjasta löytyy autonikseistä tieto autotallin öljytahroista. Siinä kerrotaan, että kannattaa peittää tahra (kissan)hiekalla ja antaa sen vaikuttaa. Lopuksi tahra harjataan pois. - Mene ja tiedä! Bensiinitahrat poistetaan sen mukaan tärpätillä tai pieneen vesimäärään sekoitetulla kuivahiivalla. Kiinteistö ja isännöitsijä -lehden vuoden 2001 numerossa yhdeksän on artikkeli Appelsiiniöljy poistaa öljytahrat ja graffitit. Tee itse 2002 vuosikerran numerossa 15 on artikkeli Kaoliini tai jauhot poistavat öljyn. - Aineiston saatavuuden näkee pääkaupunkiseudun kirjastojen aineistohausta http://www.helmet.fi/ . - Palvelevilta huoltoasemilta kannattaa myös tiedustella asiaa.
