Voisitteko suositella joitain klassisia kaunokirjallisia teoksia, joissa ihminen muuttaa vieraaseen maahan paremman elämän toivossa tai rakkauden perässä? Etsin ennen kaikkea teoksia, joiden temaattisessa keskiössä olisivat vieraalla maalla asuminen, koti ja juuret.
Asiasanoilla siirtolaisuus, maahanmuutto, maastamuutto ja paluumuutto löytyy paljon kirjallisuutta pääkaupunkiseuden Helmet-tietokannasta. Pääpaino aihepiirin kirjallisuudessa on kuitenkin ehkä uudemmassa kirjallisuudessa.

Aihepiirin klassikoksi voisi kutsua Vilhelm Mobergin Maastamuuttajat-sarjaa (Maastamuuttajat, Uuteen maahan, Raivaajat, Viimeinen kirje Ruotsiin). Sarjan pohjalta on tehty myös huippusuosittu musikaali Kristina från Duvemåla. Yhdysvaltoihin lähdetään siirtolaisiksi myös Antti Tuurin Pohjanmaa-sarjassa (Pohjanmaa, Talvisota, Ameriikan raitti, Uusi Jerusalem, Maan avaruus ja Lakeuden kutsu). Siirtolaisuutta Amerikassa kuvataan myös Tuure Vierroksen Kankaanpää-sarjassa (Taivaassa torpan maa, Kultasantainen raitti, Valhetta kaikki totuus ja Ei saavu satamaan). Myös Franz Kafkan Amerikka (uudempi suomennos nimellä Mies joka katosi) kertoo siirtolaisuudesta Yhdysvalloissa. Toisenlaisen maastamuuttotarinan kertoo Selma Lagerlöfin Jerusalem. Karen Blixenin Eurooppalaisena Afrikassa kertoo kirjailijan Afrikan vuosista kaukana kotoa Tanskasta. Blixen lähti Afrikkaan aviomiehensä mukana.

Homeroksen Odysseiassa Odysseus tekee pitkää kotimatkaa Troijan sodasta takaisin vaimonsa Penelopen luo. Varsinaisesta vieraalla maalla asumisesta ei kuitenkaan tässä antiikin tarinassa ole kysymys.

Antti Jalavan palkittu Asfalttikukka 1980-luvulta kertoo ruotsinsuomalaisten arjesta, kun taas sotalapsen juurettomuudesta kertoo Aila Meriluodon Kotimaa kuin mies. Anni Swanin nuortenkirja Arnellin perhe kuvaa puolestaan australiansuomalaisten todellisuutta.

Uudenmaa tuotantoa ovat Asko Sahlbergin teokset, joissa hän kuvaa ruotsinsuomalaisten arkea Göteborgissa (mm. Pimeän ääni, Hämärän jäljet, Yö nielee päivät). Tulevaisuuden klassikoita voisivat puolestaan olla Pajtim Statovcin Kissani Jugoslavia, Susanna Alakosken Sikalat ja Jonas Hassen Khemirin Ajatussulttaani.

Ehkäpä aihepiiriä sivuavat myös erilaiset evakkotarinat (asiasana siirtoväki) kuten esimerkiksi Eeva Kilven Elämän evakkona ja Elämä edestakaisin ja Iris Kähärin Vaikka en toivo paluuta.

Helmet-tietokannan lisäksi hyvä lähde kaunokirjallisuuden sisältöihin on valtakunnallinen kirjallisuuden verkkopalvelu Kirjasampo: #link::e5cc829c-a6b0-4a49-b330-b56869e4d207::http://www.kirjasampo.fi/fi::linkend#

Jyväskylän kaupunginkirjaston sivuilta löytyy lisäksi monenlaisia valikoimaluetteloita, joiden joukossa myös Maiden ja merten
takana - Siirtolaisuuteen liittyviä kaunokirjoja: http://www.jyvaskyla.fi/instancedata/prime_product_julkaisu/jyvaskyla/embeds/jyvaskylawwwstructure/39826_kaunokirjat_siirtolaisuus.pdf
