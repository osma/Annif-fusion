Hei

Minua kiinnostaa hallituksen kaavailemien kuntasäästöjen mahdolliset vaikutukset Vantaa kirjastoihin? Kuulin ainakin että Pointin kirjastoon tulee jonkinlainen "henkilökunnaton"- kokeilu? Minusta se kuulostaa karmealta?! Mitkä ovat henkilökunnan tunnot tulevista ajoista?
Hei !

Vantaan kaupunginkirjasto on mukana omalta osaltaan toteuttamassa kaupungin talous- ja velkaohjelmaa, mikä tarkoittaa, että myös kirjaston palveluita arvioidaan uudelleen. Kyseessä on prosessi, jossa koko palveluprofiili tarkistetaan. Työntekijöiden eläköitymisen myötä vapautuvia virkoja täytetään tarpeen mukaan koko kirjastoverkon tasolla. Pointin Avoin kirjasto-kokeilun tarkoitus ei  ole henkilökunnan vähentäminen vaan palvelun parantaminen. Asiakkaat voivat käyttää kirjaston tiloja joka päivä aamusta iltaan silloinkin, kun henkilökunnan työaika päättyy. Aukiolo siis laajenee, eikä tässä vaiheessa ole suunnitteilla muutoksia henkilökunnan määrään. Tarkoitus on, että rutiinitöiden muuttuessa entistä enemmän sähköisiksi tai keskitetyiksi henkilökunta voi keskittyä asiakkaiden opastamiseen, lastenkirjastotyöhön, kouluyhteistyöhön ja muihin työmme tärkeisiin osa-alueisiin. Pointin henkilökunta on alusta asti ollut mukana tässä prosessissa ja suhtautuu siihen myönteisesti.  Koska hankkeen myötä kirjastosaliin tehdään monia muutoksia, henkilökunta on yhdessä suunnitellut toimivia ratkaisuja, joiden tarkoitus on nimenomaan entistä parempi asiakaspalvelu. Haluamme tällä palvelulla viestittää luottamusta asiakkaisiin; kirjastosta tulee yhä enemmän asukkaiden oma tila. Tanskassa ja Ruotsissa on yli 100 kirjastoa, mm. Kööpenhaminan pääkirjasto, joissa on otettu käyttöön laajennetut aukiolaajat. Kokemukset ovat olleet hyviä. 
 
Ritva Nyberg
Pointin toiminnanjohtaja
