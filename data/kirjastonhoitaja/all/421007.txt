Miten voin julkaista oman kirjan? Olen 11 vuotias.
Kirjan julkaisemiseksi voit toimia ainakin kahdella tavalla. 
Kaikki kirjoja julkaisevat kirjankustantamot ottavat vastaan käsikirjoituksia eli tekstejä, kuten romaaneja tai novelli- ja runokokoelmia. Kustantamossa käsikirjoituksesi luetaan ja kustannustoimittaja päättää, ottaako kustantamo tekstin julkaistavakseen. Kannattaa huomioida, että kustantamoihin lähetetään paljon tekstejä ja heidän vastausaikansa vaihtelee kolmesta kuukaudesta jopa vuoteen. Toisekseen vain hyvin pieni osa (n. 1%) kustantamoille lähetetyistä teksteistä loppuen lopuksi päätyy julkaistavaksi.
 
Seuraavan linkin kautta löydät Suomessa toimivia kustantamoja www.kustantajat.com. Kustantamot toivovat ensisijaisesti valmiita tekstejä eli keskeneräisiä tekstinraakileita on ehkä turha heille lähettää. Oman tekstin arvioimiseen ja hiomiseen voit saada apua esimerkiksi Nuoren Voiman Liiton arvostelupalvelusta. Tämä kyseenomainen arvostelupalvelu tarjoaa arvioita kaunokirjallisista teksteistä ja arvioijina toimivat kirjoittamisen ammattilaiset. Lisätietoja http://www.kaapeli.fi/nvl/arvostelupalvelu.html tai anna.nurro(at)nuorenvoimanliitto.fi. Ennen kuin lähetät käsikirjoitusta kustantamoon, kannattaa sitä siis tarjota luettavaksi jollekulle tuttavalle, opettajalle tai puolueettomalle taholle, jolta voit saada palautetta tekstistäsi. 

Toinen keino kirjallisen teoksen julkaisemiseksi on tehdä kirjasta omakustanne. Omakustanteen tekemisestä ja julkaisemisesta saat tietoa sivustolta: http://www.omakustanne.com/index.htm . Omakustanteen tekijä huolehtii itse kirjan kirjoittamisesta, muokkaamisesta, markkinoinnista ja myynnistä. 

Myös seuraavista kirjoista voit saada vinkkejä oman kirjan kirjoittamisesta ja omakustanteen tekemisestä:
Vakkuri, Kai: Sinä kirjoitat kirjan: luovan kirjoittamisen opas. BSV –kirja 2006.
Ojala, Kari: Ensimmäinen painos: miten saan tekstini julki ja kuinka elän kirjoittamisella. Etukeno 2006.
Vakkuri, Kai: Omakustantajan käsikirja: näin kustannat ja markkinoit oman kirjan, BTJ 2005.
Myös kirjassa Sanajonot paperille, Gummerus 1994, käsitellään kirjoittamista ja tekstien julkaisumahdollisuuksia. 

Tsemppiä kirjoittamiseen!
