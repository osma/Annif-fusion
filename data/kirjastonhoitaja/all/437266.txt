Hei! Minkähän nimisestä kirjasta löytyvät sadut: "Matti, Musti, Mirri ja Teppo" , Pikku Maija (Mari) taikinatiinussa" ja "Koivu ja Tähti" ...? Voi olla kysymyksessä 50-luvun kirja? Kiitos etukäteen vastauksesta. Satukirjoista kiinnostunut lukutoukka
"Matti, Musti, Mirri ja Teppo" –satu sisältyy vanhaan lukukirjaan Hyvästi aapiskukko (toim. Aarni Penttilä, Gummerus, useita painoksia).

"Pikku-Mari taikinatiinussa" on luettavissa esimerkiksi teoksista Pieni aarreaitta. 1 / koonneet Tuula Korolainen ja Riitta Tulusto (WSOY, 1991) ja Käkikoski, Hilda: Satuja, joita isoäiti rakasti (Otava, 1963, 3.p, Sarjassa Meidän lasten kirjasto).

Myös Zacharias Topeliuksen klassikkosadun "Koivu ja tähti" voi lukea Korolaisen ja Tuluston toimittamasta teoksesta Pieni aarreaitta. 1. "Koivu ja tähti" sisältyy myös lukuisiin  muihin antologioihin ja lukukirjoihin. Satu löytyy esimerkiksi teoksista Kansakoulun lukukirja. 1 (toim. K. A. Horma, Hilda Huntuvuori, E. A. Saarimaa, WSOY, useita painoksia), Keskikoulun lukukirja. I osa (toim. Erkki Kivijärvi, Oskari Mantere ja V. Tarkiainen, WSOY, useita painoksia).

Tietokantojen avulla ei valitettavasti löytynyt teosta, jossa nämä kaikki kolme tarinaa olisivat samoissa kansissa. 

Lähteet:
http://www.lastenkirjainstituutti.fi/tietokannat/
http://pandora.lib.hel.fi/kallio/sadut/hae.html
