Voiko kirjaston asiakas katsella kirjaston tiloissa kotiseutukokoelmaan kuuluvaa elokuvaa tai muuta kuvatallennetta, johon ei ole lainausoikeuksia? Kyseessä ei ole järjestetty tilaisuus, josta tiedotettaisiin julkisesti, vaan tilanne, jossa yksittäiset asiakkaat ovat halunneet tutustua kotiseutukokoelman kuvatallenteisiin.
Ilmaisu "kotiseutukokoelman kuvatallenne" ei kerro näitten elokuvien oikeudellisesta asemasta valitettavasti yhtään mitään. Kokoelmassa voi olla elokuva, joka on otettu talteen kotiseutusyistä (kunnan suuri poika pääosassa esimerkiksi), vaikkei kirjasto ole hankkinut (tai voinut hankkia) sen paremmin lainaus- kuin julkisen esittämisenkään oikeuksia. Tällaista elokuvaa ei lain mukaan voi asiakaskaan kirjastossa katsoa.

Jos kyseessä on elokuva, joka on hankittu lainaus- ja/tai esittämisoikeuksin, ei ole mitään ongelmaa vaan asiakas voi siihen vapaasti tutustua kirjastossa.

Jos kyseessä on tallenne, joka ei ole ns. kaupallinen elokuva vaan esimerkiksi dokumentaarinen tallenne jostain paikallisesta tapahtumasta, on vaikea keksiä selkeää yleisperustetta, miksi sitä ei voisi tutkia kirjaston tiloissa. On kuitenkin mahdollista, että tällaisen dokumentin kuvaaja on asettanut kirjastolle jotain käyttöehtoja luovutuksen yhteydessä. Niitä on syytä noudattaa.

Sillä, onko kyseessä ns. tilaisuus vai yksittäisen ihmisen käyttö, ei ole sinänsä merkitystä, koska kaikki kirjastossa kirjaston laittein tapahtuva elokuvien katseleminen on niiden julkista esittämistä.

Heikki Poroila 23.8.2013
