Miten kadonneen aineiston laskutus tapahtuu? Onko kaikella aineistolla jokin "perusmaksu", vai määräytyykö maksu luokan perusteella tai muun vaikuttavan seikan, esim. eräpäivän perusteella? Kuinka suuri on esim. lasku hävinneestä (aikuisten) kirjasta tai elokuvasta Helsingissä?
Jokaisella HelMet-kirjastojen kirjalla on jokin tietty korvaushinta. Yleensä se on merkitty suoraan henkilökunnan käytössä olevaan järjestelmään, joten jos asiakas haluaa korvata kirjan, hinta voidaan yleensä saman tien ilmoittaa palvelutiskillä. Poikkeus ovat HelMet-kirjavaraston harvinaisemmat kirjat, joille kirjavaraston henkilökunta määrittelee korvaushinnan tapauskohtaisesti kirjan antikvaarisen arvon mukaan. Korvaushinta ei ole sidoksissa siihen, onko asiakkaan kadottama kirja myöhässä vai ei.

Korvaushinta riippuu siis kokonaan kirjasta ja siitä, millä hinnalla kirja on aikanaan ostettu kirjastoon. Aikuistenkirjan korvaushinta voi olla mitä tahansa 17 eurosta jopa useisiin satoihin euroihin. Vanhat markkamuotoiset hinnat on muunnettu aikoinaan euroiksi, minkä vuoksi korvaushinnat eivät aina ole kovin tasaisia lukuja. Luokka ei suoranaisesti ole sidoksissa kirjan korvaushintaan, mutta toki esimerkiksi lakikirjat tuppaavat olemaan varsin kalliita ja siksi korvaushinnatkin ovat korkeat.

DVD-elokuvien korvaushinnat ovat yleensä selvästi korkeampia kuin kaupassa myytävien elokuvien hinnat. Se johtuu siitä, että kirjasto tarvitsee erillisen lainauslisenssin, jotta voi lainata elokuvaa luvallisesti asiakkaille. Lainauslisenssi luonnollisesti maksaa, ja jos julkisija ei halua tarjota kirjastolle lainkaan lainauslisenssiä, kirjasto ei voi ottaa elokuvaa kokoelmiinsa lainattavaksi. DVD-elokuvien korvaushinnat ovat siksi usein useita kymmeniä euroja, vaikka kaupasta voi saada hyvällä tuurilla DVD-elokuvan vain muutamalla eurolla. Konsolipelien korvaushinnat voivat olla vielä kalliimpia, sillä niitä koskee sama lainauslisenssin vaatimus.
