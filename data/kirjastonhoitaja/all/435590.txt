Hei,
Löytyykö (GTK:n) aineistoista materiaalia, jonka perusteella voisi päätellä jotakin porakaivon ruosteriskistä tietyssä paikassa Utsjoella? Utsjoella useammassa porakaivossa on ruosteongelma, ja koitamme arvioida riskiä, kun olemme suunnittelemassa porakaivoa mökillemme Utsjoelle Tenojoen rannalle Utsjokisuuhun (Koskenranta). Kiitoksia etukäteen :)
Hei!

GTK:n pohjavesitutkimustietoja löytyy ao.raportista, myös pdf-tiedostona. Ne ovat v. 1999 toteutetusta valtakunnallisesta hankkeesta "1000 kaivoa". Utsjoen kunnan alueelta on silloin tutkittu 4 porakaivoa, 2 maaperän kaivoa ja 2 lähdettä. Näytteenottopisteet on esitetty raportin sivulla 10. Sivulla 44 on pitoisuuskartta, jossa porakaivojen rautapitoisuudet koko Suomessa. Utsjoen tutkitut porakaivot sijaitsivat Utsjoen kuntakeskuksesta etelään n. 7 km, Outakoskella, Karigasniemellä ja Pulmankijärvellä. Näiden kaivojen rautapitoisuudet olivat <0,03 mg/litra, eli pienemmät kuin yksityiskaivoille annetut suositukset enimmäispitoisuuksista. Kaikki tutkitut vedet olivat hyvälaatuisia.
Tässä kyseessä olevassa kohteessa saattaisi olla esim. rikkonainen kallioperä, jolloin alkuaineita, myös rautaa, voi liueta tavanomaista enemmän kalliopohjaveteen. Minulla ei kuitenkaan ole tarkempaa tietoa kivilajien koostumuksesta ko. alueella, joten tämä on olettamus.

http://www.ymparisto.fi/download/noname/%7BD511CB71-0A6E-4559-A174-96E26E96AA71%7D/57054
	
Pertti Lahermo, Timo Tarvainen, Tarja Hatakka, Birgitta Backman, Risto Juntunen, Nina Kortelainen, Tuula Lakomaa, Maria Nikkarinen, Pia Vesterbacka, Ulpu Väisänen ja Pekka Suomela 2002.
TUHAT KAIVOA - SUOMEN KAIVOVESIEN FYSIKAALIS-KEMIALLINEN LAATU VUONNA 1999 Geologian tutkimuskeskus, Tutkimusraportti 155

Terveisin Ulpu


Ulpu Väisänen
Geologi, FT
Geologian tutkimuskeskus
Maankäyttö ja ympäristö
PL 77 (Lähteentie 2), 96101 Rovaniemi
Puh. 029 503 4305
GSM +358 40 5392706
www.gtk.fi
