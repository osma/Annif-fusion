Hei! Aikaisemmin tässä kuussa tuli televisiosta kotimainen elokuva nimeltä "Köyhä laulaja", jota en tallentanut televisiooni yhdistettyyn tallentavaan digiboksiin, vaikka olisi pitänyt, koska myöhemmin sukulaisten luona sitä nähdessäni huomasin siinä olevan monia lauluja, jotka haluaisin kuulla uudestaan.

Olisiko teillä tietoa, että mistä tuon elokuvan saisi dvd-elokuvana ja onko se edes ilmestynyt dvd-levylle? Ainakaan Piki verkkokirjaston mukaan sitä ei ilmeisesti ole missään Pirkanmaan kirjastossa dvd-levyllä. Jos sitä ei voi saada elokuvana, niin mistä saisin ainakin siinä olevien laulujen sanoja itselleni?

Erityisesti minua jäi vaivaamaan siinä ollut laulu, jonka laulaa muistaakseni mies naiseksi pukeutuneena ja matkien lauluäänellään joko naista tai mahdollisesti pientä tyttöä, että hän olisi siis pieni tyttö joka laulaa. Siinä laulussa laulettiin jotain tytön (tai muuten lapsen) lapsuudesta ja loppu meni jotenkin niin, että äiti löysi hänet (siis elokuvan henkilöhahmon, jota se mies esitti) toukkana tunkiolta ja alkoi antamaan hänelle heti kovasti maitoa ja nisua, sillä "maito tekee kaunihiksi ja nisu antaa sisua". Nuo on netistä löytämäni sen laulun ilmeisesti viimeiset sanat. Suomi24-palvelussa löytyi noilla sanoilla linkki sivustolle, josta olisi löytänyt sen laulun 2 ensimmäistä säkeistöä, mutta minun koneeltani ei päässyt sinne sivulle. Mistä löytäisin siis tuon laulun sanat?

Olen todella kiitollinen vastauksesta jo etukäteen.
Pikku-Pirkko oli Henry Theelin lapsihahmo, jota hän esitti ”Köyhä laulaja” -elokuvan lisäksi paljon muuallakin. Pikku-Pirkko-hupailuja on saatavilla kahdella CD-levyllä: ”Unohtumattomat” (Henry Theel; Fazer Finnlevy, 1993) ja ”Henry Theel. 2” (Unohtumattomat-sarja; Fazer Records, 1994), mutta muistaakseni kumpikaan ei ole sama kuin elokuvassa nähty hupailu, sillä noissa CD-versioissa Pikku-Pirkko jututtaa Toivo Kärki ja elokuvassa Aku Korhonen. Ainakin ensimmäinen noista CD:llä julkaistuista hupailuista on Reino Helismaan kirjoittama.

Pikku-Pirkon laulu on parodinen versio sävelmästä ”Kalliolle kukkulalle”. Osoitteesta http://www.kysy.fi/kysymys/mika-oli-laulu-joka-alkoisilloin-olin-mina-pikkupoika-kun-se-haikara löytyy kaksi ensimmäistä säkeistöä, mutta ilmeisestikään sitä ei ole julkaistu missään, koska Viola-tietokanta (https://viola.linneanet.fi) ei antanut yhtään hakutulosta. Luulen, että linkin takana olevat säkeistötkin on kirjoitettu elokuvasta ihan korvakuulolta.

Elonetistä osoitteesta http://www.elonet.fi/fi/elokuva/115741 löytyy selostusta elokuvasta ”Köyhä laulaja”. Elokuvan musiikkikappaleet on listattu linkin ”Musiikki” alle. Voit etsiä haluamaasi laulua kappaleen nimellä Pikistä, tai jos haluat tietää, millä levyllä se on, voit etsiä kappaletta edellä mainitusta Viola-tietokannasta. Violaan on luetteloitu myös aineistoa, jota ei kirjastoista ole saatavilla.
