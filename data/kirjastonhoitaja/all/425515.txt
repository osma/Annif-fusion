Iltalehdessä oli juttu suomenkielen opiskelusta ulkomailla. Siinä kirjoitettiin: "Esimerkiksi kielioppi on aika lailla eri, kuin se mitä suomalaiset oppivat omasta äidinkielestään. Esimerkiksi opetellaan verbityyppejä, joita suomalainen ei tiedä omassa kielessään olevankaan, Oulun kesäkurssin johtaja ja opettaja Anna Isola kertoo."
Mitä ovat nuo verbityypit, joita suomalaiset eivät osaa?
Suomi toisena ja vieraana kielenä - oppimateriaaleja tutkimalla käy ilmi, että opetuksessa verbiopissa tosiaan käytetään apuna verbityyppi -luokittelua.  Suomen kielen verbit voidaan jakaa kuuteen eri verbityyppiin sen mukaan, miten verbiä taivutetaan.

Keskustelin asiasta usean suomea äidinkielenä puhuvan eri aikoina koulua käyneen kanssa, eikä kukaan muista että kouluopetuksessa olisi puhuttu mitään verbityypeistä. Kotimaisten kielten tutkimuskeskuksen neuvontapuhelimeen vastannut työntekijä kertoi, että ainakin hänen opiskellessaan suomen kieltä yliopistossa siellä käytettiin verbityyppiluokittelua. Haastattelin vielä suomea toisena ja vieraana kielenä opettavaa opettajaa. Hänen näkemyksensä oli, että nuo verbityypit on otettu opetuksessa käyttöön nimenomaan helpottamaan suomea toisena tai vieraana kielenä opiskelevien opiskelijoiden urakkaa. Oppiminen on helpompaa kun on tarjolla selviä sääntöjä joiden perusteella voi sijoittaa esim. jonkun verbin tiettyyn lokeroon.

Tarkempaa tietoa suomen kielen verbityypeistä on suomi toisena ja vieraana kielenä - oppikirjoissa, esim. Hyvin menee! suomea aikuisille 1, Otava 2008. Internetissä olevia suomen kielen oppimateriaaleja on koottu yhteen sivulla #link::c721207a-c7c3-49fe-8e88-0232e3560d41::http://www.infopankki.fi::linkend# >Suomi >Suomen ja ruotsin kieli > Suomen kieltä internetissä.
