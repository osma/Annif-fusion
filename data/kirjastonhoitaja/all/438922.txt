Mitä merkitsee "vaikko"?
Suomalainen paikannimikirja (2007) kertoo kylästä ja sukunimestä Vaikko sekä paikannimestä Vaikontaipale mm. seuraavaa: "Nimen alkuperä ei ole aivan selvä. Se voisi liittyä 'hiljaista, äänetöntä' merkitsevään *vaikka-sanan yhteyteen. Tähän sanapesyeeseen kuuluvat esim. vaieta, vaikkua 'hiljetä, vaieta (esim. koiran haukku)', vaikkea 'hiljainen, lientynyt (tuuli, sade)'. "Savukosken Vaikosputaan nimeä on selitetty:"Leviää niemeke, siintää semmonen lahelma siihen, tyven virraton paikka." "Toinen mahdollisuus on, että nimeen sisältyy sana vaikko vanhassa merkityksesssä'(kuusen) pihka'."

Suomen kielen etymologinen sanakirjan osassa 5 (1978) annetaan sanalle vaikko kolme merkitystä. Kahdessa ensimmäisessä rinnakkaismuotona on vaikku.
 
Ensimmäinen on "voima, tarmo". Tästä merkityksestä on tullut verbi vaikuttaa. Sanan arvellaan enkä olevan lainaa balttilaisista(latvia,liettua)tai skandinaavisista kielistä. Vuonna 2000 ilmestyneessä teoksessa Suomen sanojen alkuperä (osa 3)skandinaavisia kieliä ei ole enää mainittu.
Toinen merkitys on "korvavaikku" tai "kuusen pihka". Se saattaa olla samaa alkuperää kuin edellinen (voima), koska sekä korvavahaa että pihkaa on pidetty tehokkaana lääkkeenä.
Kolmas merkitys on "ohut, kaunis". Selitys on sanan "vaieta" yhteydessä. Vaikeneminen tarkoittaa eri murteissa myös tyyntymistä tai heikentymistä. Itämerensuomalaisissa kielissä oletettu kantasana on *vaikka, "hiljainen, äänetön".

Lähteet: 
Suomalainen paikannimikirja. Karttakeskus ja Kotimaisten kielten tutkimuskeskus 2007.

Suomen sanojen alkuperä. Osa 3.  Suomalaisen kirjallisuuden seura ja Kotimaisten kielten tutkimuskeskus. 2000.

Suomen kielen etymologinen sanakirja. Osa 5. Suomalais-ugrilainen seura ja Kotimaisten kielten tutkimuskeskus. 1978.
