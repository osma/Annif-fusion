Yle on esittänyt 90-luvulla jouluaaton lastenohjelmissa tarinaa tontusta. Ohjelma siis nimellä tonttu. Erittäin hyvin piirretty, kuvitettu, todentuntuinen tarina tontusta ja sen jouluyön puuhista. Mistä löydän tämän tarinan? video/dvd tai kirja?
Voisikohan kyse olla viisiosaisesta Tonttu- sarjasta vuodelta 1999.   
Sarjan tarina kertoo tontusta joka asuu yksin mökissään metsän keskellä. Tarina oli Marjut Hjeltin, piirrokset Jaana Aallon ja sarjan oli toimittanut Maija Koivula. Musiikin sarjaan oli tehnyt Jari Sirniö.
Ainakaan pääkaupunkiseudun kirjastojen kokoelmista ei löydy kyseistä sarjaa, eikä monista ohjelmista edes dvd:tä/videota välttämättä koskaan julkaistakaan. Mutta laita ihmeessä palautetta Ylelle, että lähettäisivät sen uudelleen! Tässä Ylen palautesähköpostiosoite: ohjelmapalaute@yle.fi. 

Etsimääsi muistuttaa myös Viktor Rydbergin joululauluksikin sävelletty runo Tonttu, josta löytyy ainakin Martta Wendelinin kuvittama samanniminen kuvakirja vuodelta 1945. Runo kertoo juuri tontun jouluyön puuhista. Itselläni on hämärä mielikuva siitä, että joskus lapsuudessani olisin saattanut nähdä kyseisen Tonttu-runon myös lyhyenä lastenohjelmana televisiosta. Sitä en muista olisiko ohjelmassa käytetty kuvakirjan piirroksia vai jotakin myöhempiä. Kannattaa siis kysäistä omasta lähikirjastosta, löytyisikö heidän kokoelmistaan tuo Viktor Rydbergin Tonttu-kuvakirja.
