Onko tekijänoikeudellisesti ok, laittaa kirjaston musiikkiosaston hyllylle itse sovitettua ja tietokoneella kirjoitettua versiota tietystä alkuperäisestä julkaisusta? Eli esim. alttoviululle itse tehtyä versiota viulunuotista?
Meillä vastaajilla ei ole juridista pätevyyttä laintulkintaan, joten tämä vastaus on laadittu vain maallikkotietämyksen perusteella. Varminta tietoa saa kääntymällä ammattilaisten puoleen.

Tekijänoikeudellisesta näkökulmasta sävellyksestä tehty sovitus on muunnelma. Tekijänoikeuslain 2 § antaa tekijälle yksinoikeuden määrätä teoksen kappaleiden valmistamisesta ja saattamisesta yleisön saataviin niin muuntamattomana kuin muunneltuna. 4 § täsmentää vielä, että muunnelmaa koskevat alkuperäisen teoksen rajoitukset, jollei muunnelmasta synny omaa itsenäistä teosta, joka ei ole enää sidoksissa alkuperäiseen teokseen. Näin tuskin on sovituksen kohdalla, joten sovituksen julkaisemiseen tarvitaan alkuperäisen tekijän lupa.

Tekijäoikeuslakiin sisältyy eräitä rajoituksia. Esimerkiksi yksityiskäyttöön on sallittua kopioida tekijänoikeuksien suojaamaa aineistoa (12 §), ja kirjasto voi valmistaa teoksesta kappaleita säilyvyyden varmistamisen tai puutteellisen kappaleen täydentämistä varten (16 §). Niitä ei voida nähdäkseni kuitenkaan soveltaa tähän tapaukseen, jolloin tietystä teoksesta valmistettaisiin kokonaan uusi muunneltu versio ja julkaistaisiin se sijoittamalla teos julkisesti saataville kirjastoon.

Tekijänoikeuden suoja ei ole ikuinen. 43 §:n mukaan tekijänoikeuden suoja on voimassa, kunnes 70 vuotta tulee kuluneeksi tekijän tai viimeiseksi kuolleen tekijän kuolemasta. Jos teos on salanimellä tai nimettömänä julkaistu eikä tekijän henkilöllisyys ole yleisesti paljastunut, suoja-aika on 70 vuotta teoksen julkistusvuodesta (44 §). Jos siis sovitettu kappale täyttää nämä edellytykset, siitä voidaan valmistaa uusia sovituksia ja levittää niitä pelkästään sovittajan luvalla.

Tekijänoikeuslaki löytyy kokonaisuudessaan Finlex-tietokannasta osoitteesta http://www.finlex.fi/fi/laki/ajantasa/1961/19610404. Kirjaston ja tekijänoikeuden suhteesta löytyy tietoa Heikki Poroilan teoksesta ”Tekijänoikeus ja kirjastot tietoverkkojen maailmassa” (BTJ Kirjastopalvelu, 2006). Pirkko-Liisa Haarmannin ”Tekijänoikeus ja lähioikeudet” (3. uudistettu painos; Talentum, 2005) käsittelee tekijänoikeutta vielä perusteellisemmin.
