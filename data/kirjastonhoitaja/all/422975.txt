Ruotsi-Suomen valtion puolaa vastaan aloittama sota v 1621, ratsumiehille maksettiin palkkaa 24 talaria kuukaudessa. kuinka paljon se on tänäpäivänä euroissa? ja mitä 1620 -luvun sotilas saattoi ostaa?
Wikipedian mukaan Talari eli taalari eli taaleri on nimitys monien maiden 1500-1800-luvuilla lyödyille rahoille. 1600-luvun alkupuolella kaksi hopeamarkkaa vastasi yhtä kuparitaalaria ja kaksi kuparitaalaria yhtä hopeataalaria. Kurssit  vaihtelivat eri rahojen välillä niihin käytettyjen metallien arvon vaihtelun mukaan. Taalarin ostovoima vaihteli talouden yleisten lainalaisuuksien mukaan. http://fi.wikipedia.org/wiki/Taaleri 

Lienee siis melko mahdotonta verrata palkkaa nykyeuroihin. Erkki Fredriksonin kirjassa Plooturaha (2004) on joitakin esimerkkejä taalarin arvosta. Kirjassa korostetaan, että rahan ja tavaran arvo vaihteli huomattavasti tuona aikana, ja että hinnat ovat vain yhdeltä ajalta. Kirjan mukaan kymmenellä taalarin plootulla saattoi ostaa täysikasvuisen lehmän, tynnyri rukiita maksoi yhden kuparitaalerin. Talonostoon ei aina yksi täysinäinen rekikuorma kuparitaalereita riittänyt. Vuonna 1685 yhden taalarin plootulla saattoi ostaa tynnyrin suolattua lohta tai puolitoista tynnyriä eli 188 litraa olutta. Nukke maksoi kolme taaleria, pari kenkiä kaksi taaleria, miehen paita puoli taaleria. Ruotsinkielisen virsikirjan hinta oli kolme ja katekismuksen puoli taaleria (s. 37).
