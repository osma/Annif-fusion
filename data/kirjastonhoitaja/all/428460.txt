Hei!

Olisin kysynyt kirjoista, joiden avulla voi käsitellä lapsen pelkoja, lähinnä kuolemanpelkoa. Kiitos!
Kysymyksestä ei tule esille, haetaanko lasten vai aikuisten kirjoja eli tarvitseeko lapsi välineitä kuolemanpelon kohtaamiseen vai tarvitseeko aikuinen tietoa, miten auttaa lasta. Myöskään lapsen ikä ei tule esille. Vastauksessani on nyt lähinnä lasten kuvakirjoja.   

Tässä on joitakin lasten kuvakirjoja kuolemasta ja kuolemanpelosta: Timo Parvela: Tuleeko vaari vielä takaisin? (kuten nimikin sanoo, vaarin kuolema)
Mari Mörö: Surunappi (sisaruksen vaikea sairaus ja kuolema pikkuveljen pohdintojen kautta kerrottuna, tosi hyvä kirja jossa on pikkuveljen kuolemanpelkoa myös)
Ulf Nilsson: Leikitään hautajaisia (kuolleita pikkueläimiä ja surua elämän päättymisestä)
Ulf Nilsson: Adjö, Herr Muffin (marsuvaarin kuolema. Ihana kirja, jota ei ikävä kyllä ole suomennettu. Kirjassa muistellaan marsuvaarin elämän saavutuksia ja mieluisia asioita, sopii hyvin ”ajallaan tulleen kuoleman” käsittelyyn.)
Emma Chichester Clark: Koirien taivas (lämmin ja positiivinen kirja siitä, mitä kuoleman jälkeen tapahtuu)
Päivi Franzon ja Sari Airola: Surusaappaat (mummon kuolema)
Anna-Mari Kaskinen: Kerro minulle taivaasta - kun kuolema koskettaa (kirjan takakannessa lukee: kirja sinulle, joka haluat puhua lapsesi kanssa kuolemasta)
Tuula Korolainen: Kissaenkeli muuttaa taivaaseen
Ulf Nilsson: Kun olimme yksin maailmassa (käsittelee lapsen kuolemanpelkoa)
Mikaela Sundström: Linnea ja äiti enkeli
Riitta Jalonen: Tyttö ja naakkapuu (isän kuolema)

Astrid Lindgrenin Veljeni Leijonamieli on vähän vanhemmille lapsille. Lisää lastenkirjoja voi hakea hakusanoilla lastenkirjallisuus ja kuolema (www.helmet.fi) tai voi pyytää henkilökuntaa hakemaan näitä.

Aikuisten tietokirjat aiheesta löytyvät psykiatrian tai lapsuuden psykologian kirjoista (luokka 59.56 psykiatria ja 14.61 lapsuuden psykologia, luokat Espoossa). Jos hakee helmetistä, voi hakusanoiksi laittaa lapset ja kuolema. Useimmat kirjat käsittelevät sitä tilannetta, jossa joku on jo kuollut ja lasten reaktiota siihen.
