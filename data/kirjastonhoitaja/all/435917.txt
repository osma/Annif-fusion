Mitä eroa on proteiineilla ja hormoneilla? Kun esimerkiksi insuliinin sanotaan olevan hormoni, mutta kun puhutaan solun sisällä toimivista proteiineista, insuliinin sanotaan olevan yksi niistä.
Hormonit ovat orgaanisia yhdisteitä, jotka toimivat elimistössä välittäjäaineina. Hormoneja erittävät erikoistuneet solut, jotka muodostavat umpirauhasia (esim. haima, kilpirauhanen, kives, munasarja). Monissa elimissä on myös muiden solujen lisäksi hormoneja erittäviä soluja (esim. hermosto, mahalaukku, sydän). Hormonit leviävät yleensä verenkierron mukana elimistöön, mutta vaikuttavat vain kunkin hormonin kohdesoluihin sitoutumalla kohdesolun solukalvossa, solulimassa tai tumassa oleviin reseptoreihin eli vastaanottimiin. Osa hormoneista (kudoshormonit) eivät vaikuta verenkierron, vaan kudosnesteen kautta.

Hormonit ovat siis yhdisteitä, joilla on samanlaisia välittäviä tehtäviä, mutta jotka ovat kemialliselta rakenteeltaan varsin erilaisia. Vesiliukoiset hormonit ovat joko aminohappojohdannaisia tai aminohapoista koostuvia peptidiketjuja tai proteiineja. Viimeksimainittuihin kuuluu myös haiman erittämä insuliini. Rasvaliukoiset hormonit ovat puolestaan yleensä steroideja.

Lähde:
Ihmisen fysiologia ja anatomia (Nienstedt et al.) WSOY 2004

Wikipedia-artikkeli hormoneista: http://fi.wikipedia.org/wiki/Hormoni
