Minun pitää tehdä koulussa kemian esitelmä proteiineista, eikä minulla ole muiden koulukiireideni ja lukujärjestyssotkujeni takia aikaa lähteä etsimään kirjastosta aiheeseen liittyvää aineistoa, joten pääpiirteissään tiedonhaku käy internetin kautta.  
Mikä on kouluesitelmän tarkoitus? Tai ammattikorkeakoulun päättötyön? Tai yliopistossa tehtävän pro gradu- työn? Valmis työ ei ole esitelmän teon tarkoitus, vaan tiedonhaun ja tutkimuksen tekemisen oppiminen. Joskus tuntuu, että tämä asia ei ole valjennut kaikille opettajillekaan saati koululaisten vanhemmille tai koululaisille ja opiskelijoille. Jos äiti, isä tai kirjastonhoitaja hakee aineiston esitelmää varten ja sinä vain kirjoitat sen puhtaaksi, et ole oppinut tärkeintä eli sitä miten ja mistä tietoa löytää.  Tiedonhakua on opeteltava ja sitä opetetaan kirjastoissa ja myös tämän palvelun kautta.   

Tietoa jostain aiheesta etsiessään ei välttämättä tarvitse tulla kirjastoon, vaikka kirjojen ja aineistotietokantojen selailu on perinteistä ja usein hedelmällistä hakua. Ja hyvä tietokirja lähdeluetteloineen on monesti paras apu esitelmän tekoon. Myös Internet on erinomainen tiedonlähde, ongelmana on vain se, miten sieltä löytää tietoa. Jotta haku olisi mahdollista, on nettiin suunniteltu hakupalveluja, joiden avulla saa esille haluamiaan sivuja. 

Erilaisia hakupalveluja on ryhmitelty sivulle http://www.kirjastot.fi/-> Tiedonhaku. Kokeilepa esimerkiksi suomalaista Evreka -hakua, ensin vain yksinkertaisesti hakemalla sanalla proteiinit. Toisen haun voit tehdä vähän huolellisemmin eli hakuohjeiden mukaan yhdistämällä ja sanat sopivasta kohden katkaisten näin:  +ravintoaine* +proteiini* . Haun tuloksena saat monta sivua, joiden käyttökelpoisuus esitelmäsi kannalta sinun tulee itse arvioida. Näin löydät esim. sivun 'Proteiinilinkkejä' osoitteessa http://www.physics.helsinki.fi/~phaimi/proteiinit.htm

Voit edetä myös erilaisten linkkilistojen kautta, esimerkiksi sivulta http://linkkikirjasto.kirjastot.fi/ ravintoaineet hakusanana löydät Finfoodin oppimateriaalisivun http://www.finfood.fi/opetus/ , jossa käsitellään myös proteiineja.

Huom. Kirjastojen aineistotietokannat löytyvät netistä, pääkaupunkiseudun yleisten kirjastojen luettelo sivulta http://www.libplussa.fi/ Kokeile, minkälaisia kirjoja löytyy, kun asiasana –haussa käytät joko sanaa proteiinit tai ravintoaineet.  
