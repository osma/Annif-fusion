Hei!

Minunkin mieltäni on vaivannut pitkään eräs jättiläisaiheinen lastenkirja,
jonka nimen haluaisin tietää.
Ainut johtolanka, jonka muistan on se että tarinassa joku pikku kaveri haastaa jättiläisen puuronsyöntikilpailuun,
eli kumpi syö enemmän, ja huijaa jättiläistä lusikoimalla puuroa laukkuunsa jättiläisen sitä huomaamatta.
Ja eihän jättiläisen masu sitä puuromäärää lopulta kestä.
Jättiläisen huijaaminen lusikoimalla ruokaa vyötäröllä olevaan pussiin on kansansatuaihe, joka esiintyy jo vanhassa englantilaisessa sadussa Jaakko Jättiläisentappaja (Jack the giant killer). Tämä tarina löytyy useasta suomenkielisestä satukokoelmasta tavallisimmin Joseph Jacobsin kirjoittamasta versiosta käännettynä. Brittiversioissa ei kuitenkaan ole mukana ajatusta kilpaa syömisestä.

Kilpailuaiheen perusteella kaivattu lastenkirja saattaisi olla jokin Asbjørnsenin ja Moen kokoamia norjalaisia kansansatuja sisältävä tai niihin pohjautuva teos. Esimerkiksi Kuninkaan jänispaimen : norjalaisia kansansatuja P. Chr. Asbjørnsenin ja Jørgen Moen mukaan (WSOY, 1955) sisältää tarinan Tuhkimo, joka söi kilpaa peikon kanssa. Neil Philipin Kaunotar ja hirviö : satuja maailmalta (WSOY, 1998) sisältää saman tarinan uudelleenkerrottuna nimellä Syöntikilpa peikon kanssa. Näissä molemmissa kilpailu kuitenkin huipentuu brittiversion tapaan siihen, että peikko (jättiläinen) leikkaa pojan nahkapussiinsa tekemän viillon antaman mallin mukaisesti reiän vatsaansa, jotta jaksaisi syödä kuinka paljon tahansa. Pelkkään ylensyöntiin ja sen seurauksiin päättyvää varianttia syöntikilpailusta en tutkimistani kirjoista löytänyt.
