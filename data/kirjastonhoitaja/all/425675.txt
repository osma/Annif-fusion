Onko rangaistavaa kritisoida julkisesti, työnantajan lähettämää, luotamukselliseksi luokitellun kirjeen sisältöä esimerkiksi keskustelufoorumin välityksellä tai ylipäätänsä keskustella asiasta asiaankuulumattomien ulkopuolisten tahojen kanssa?
Työsopimuslain 3 luvussa säädellään työntekijän velvollisuuksista. 3 luvun 1 §:n mukaan "Työntekijän on toiminnassaan vältettävä kaikkea, mikä on ristiriidassa hänen asemassaan olevalta työntekijältä kohtuuden mukaan vaadittavan menettelyn kanssa." Tämä ns. lojaliteettivelvollisuus käsittää kiellon loukata työnantajan liikesalaisuuksia. Työnantajan liike- ja ammattisalaisuuksille annetaankin erikseen suojaa työsopimuslain 3 luvun 4 §:ssä: "Työntekijä ei saa työsuhteen kestäessä käyttää hyödykseen tai ilmaista muille työnantajan ammatti- ja liikesalaisuuksia." 

Ajantasainen työsopimuslaki löytyy Finlex-tietopankista: http://www.finlex.fi/fi/laki/ajantasa/2001/20010055?search%5Btype%5D=pika&search;%5Bpika%5D=ty%C3%B6sopimuslaki 
 
Ammatti- ja liikesalaisuuksista säädellään myös esim. laissa sopimattomasta menettelystä elinkeinotoiminnassa ja rikoslaissa. Yrityssalaisuuden rikkominen ja väärinkäyttö on säädetty rangaistavaksi rikoslain 30 luvun 5-6 §§:ssä. 

Rikoslaki Finlexissä: http://www.finlex.fi/fi/laki/ajantasa/1889/18890039001
Laki sopimattomasta menettelystä elinkeinotoiminnassa ajantasaisena Finlexissä: http://www.finlex.fi/fi/laki/ajantasa/1978/19781061  

Meillä on Eduskunnan kirjaston kokoelmissa runsaasti työoikeudellista ja yrityssalaisuuteen liittyvää kirjallisuutta joista edellä mainittuihin säädöksiin liittyen saa lisävalaistusta. 

Kysymykseesi liittyen sinua saattaisi kiinnostaa seuraava tapaus: Helsingin sanomissa on 22.2.2011 uutisoitu Helsingin käräjäoikeuden ratkaisu, jossa yritys on nostanut kanteen työntekijänsä kielteisestä Facebook-kirjoittelusta. Oikeus katsoi syytetyn rikkoneen työntekijän lojaliteettivelvollisuutta. Korvauskanne kuitenkin hylättiin, koska ei pystytty todistamaan, että kirjoittelusta olisi syntynyt työnantajalle vahinkoa.

Helsingin sanomien artikkeli verkossa: http://www.hs.fi/kotimaa/artikkeli/Ty%C3%B6nantaja+ei+saa+korvauksia+ty%C3%B6ntekij%C3%A4n+Facebook-kirjoittelusta/1135264002580
