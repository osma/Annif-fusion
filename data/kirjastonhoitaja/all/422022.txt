Minä vuonna tuo loru Mistä on pienet tytöt tehty on ilmestynyt?  Milloin se on suomennettu? Jos tekijänoikeuksia ajatellaan, niin onko suomennetuissa loruissa oikeudet suomentajalla suomennettuun versioon?
Hei,

Mistä on pienet tytöt tehty -loru on alunperin englantilainen lastenloru, jonka Kirsi Kunnas suomensi. Loru on ilmestynyt Kunnaksen teoksessa Hanhiemon iloinen lipas (WSOY 1954). Teoksessa on runoja, jotka Kunnas on vapaasti riimitellyt vanhojen englantilaisten lastenlorujen aiheista (alkuteos The Tall Book of Mother Goose, 1942). 

Suomen tekijänoikeuslain (8.7.1961/404) neljännen pykälän mukaan:

"Sillä, joka on kääntänyt teoksen tai muunnellut sitä tahi saattanut sen muuhun kirjallisuus- tai taidelajiin, on tekijänoikeus teokseen tässä muodossa, mutta hänellä ei ole oikeutta määrätä siitä tavalla, joka loukkaa tekijänoikeutta alkuperäisteokseen.

Jos joku teosta vapaasti muuttaen on saanut aikaan uuden ja itsenäisen teoksen, ei hänen tekijänoikeutensa riipu tekijänoikeudesta alkuperäisteokseen."

Eli Kirsi Kunnaksella on oikeudet lorun suomennettuun versioon. Lorujen käyttöluvista ja -oikeuksista voi kysyä esimerkiksi kustantajilta. Heidän kauttaan saa yhteyden joko kirjoittajaan tai perikuntaan, jolla tekijänoikeudet ovat. 

Tekijänoikeuden voimassaolosta kerrotaan tekijänoikeuslain 43 pykälässä seuraavaa:

"Tekijänoikeus on voimassa, kunnes 70 vuotta on kulunut tekijän tai, jos kysymys on 6 §:ssä tarkoitetusta teoksesta, viimeksi kuolleen tekijän kuolinvuodesta."

Tekijänoikeuslaista voi lukea lisää esimerkiksi internetissä Finlex-tietokannasta (http://www.finlex.fi/fi/laki/ajantasa/1961/19610404).
