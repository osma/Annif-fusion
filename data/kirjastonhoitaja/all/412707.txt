Mistä löytäisin yleistietoa poikakirjallisuudesta? Tarvitsisin tietoa mm. lajityypin syntyhistoriasta Suomessa. Ketkä ovat tämän ajan poikakirjailijoita ja onko tämä lajityyppi edelleen olemassa "vahvasti" (vrt. esim. tyttökirjallisuus)?
Suomalaisen poikakirjallisuuden isänä pidetään Alfred Emil Ingmania (1860-1917), ja hänen vuonna 1915 ilmestynyttä teostaan Rimpisuon usvapatsas. Varsinaisia suomalaisia poikakirjaklassikkoja ovat vuorostaan mm. Väinö Riikkilän (1906-1969) "Pertsa ja Kilu" -sarjan teokset. 

Poikakirjoja kirjoitetaan toki edelleen, mutta aiemmin suosittujen erämaan valloitusten ja sotatarinoiden sijasta nyt seikkaillaan toisaalta kansainvälisesti ja tietoteknisesti, toisaalta mitä mielukuvituksellisimmissa fantasiamaailmoissa. Suomalaisista nykykirjailijoista poikia viehättävät suuresti Ilkka Remeksen, Kari Levolan ja Jukka Parkkisen nuortenkirjat. Toisaalta jo vuosisadan takaiset vauhdikkaat seikkailukertomukset ovat säilyttäneet arvoisen arvokkaan paikkansa lukijoiden keskuudessa.

Muita suosittuja poikakirjoja löydät Tampereen kaupunginkirjaston ylläpitämästä Lasten ja nuorten valikoimaluettelosta: http://www.tampere.fi/kirjasto/lapset/poika1.htm

Tarkempaa tietoa suomalaisesta poikakirjallisuudesta voit hakea mm. Suomen nuorisokulttuurin instituutin tietokannasta: http://prettylib.erikoiskirjastot.fi/snki/tutkimus.htm
Valitse asiasanoiksi poikakirjat ja suomi. Saat tällöin viitteitä esim. seuraaviin teoksiin:

Huhtala, Liisa ja Juntunen, Katariina: Ilosaarten seutuvilta. Lasten ja nuortenkirjallisuuden historiaa ja tutkimusta. Helsinki, 2004.

Lappalainen, Irja: Suomalainen lasten- ja nuortenkirjallisuus. Espoo, 1979.

Näistä Lappalaisen teoksessa on hyvää perustietoutta suomalaisen lasten- ja nuortenkirjallisuuden synnystä.

Tuula Korolaisen toimittamassa teoksessa Kirjaseikkailu. Lasten- ja nuortenkirjallisuuden opas. Helsinki, Tammi 2001; on vuorostaan Päivi Heikkilä-Halttusen artikkeli Siivet varpaiden välissä. Nuortenkirjallisuuden teemoja ja virtauksia. Tässä artikkelissa hän käsittelee mm. poikakirjojen ja poikaroolien muutosta 1990-luvulla.

Kirjojen lisäksi tietoa suomalaisesta poikakirjallisuudesta kannattaa metsästää kirjallisuusalan lehdistä. Voit etsiä niitä esim. Arto-artikkelitietokannasta https://arto.linneanet.fi/ kirjoittamalla hakukenttään asiasanaksi poikakirjat. Saat tällöin viitteitä mm. Onnimanni ja Tyyris Tyllerö -lehtien artikkeleihin.

Voit tarkistaa mainittujen teosten ja lehtien saatavuuden Turun kaupunginkirjaston kokoelmista Aino-aineistotietokannasta. Löydät sen täältä: http://www.turku.fi/aino

Suomalaisen poikakirjallisuuden varhaisvaiheista ja Väinö Riikilän Pertsasta ja Kilusta voit lukea myös kirjailija Jukka Parkkisen kotisivuilta:
http://www.parkkinen.org/ingman.html ja http://www.parkkinen.org/pertsa_ja_kilu.html
