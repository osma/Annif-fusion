Hei. Olen yrittänyt selvittää erään kirjan nimeä, jonka luin aikoinaan (yli 10v sitten), siinä kuitenkaan onnistumatta.  Muistikuvat alkavat olla jo vähän hämärät, mutta kirjan tarina meni jotenkin niin että työläis- tai talonpoikaistaustainen mies teki sopimuksen varakkaamman henkilön kanssa, mahdollisesti pelastaakseen perheensä taloudellisesta ahdingosta. Sopimukseen kuului, että korvausta vastaan köyhempi mies asui tietyn ajan lasikopissa tai -talossa, ollen tavallaan varakkaamman henkilön omaisuutta ja seurattavana.

Kirja ei tainnut olla kovin paksu ja se saattoi olla kotimaista tuotantoa ja sijoittua ei-suomalaiseen ympäristöön 1800-1900-lukujen taitteessa, mutta näistä en ole ollenkaan varma.

Kiitokset jo etukäteen!
Etsitty kirja on Veikko Huovisen Lemmikkieläin : fantasia ihmisistäni (WSOY, 1966).

"A. Johnson on suunnattoman rikas. Hän asuu kukkulalle rakennetussa loistohuvilassa ja antaa työtä kahdellesadalle tuhannelle ihmiselle. Käytännöllisesti katsoen hän omistaa koko kaupungin, johon avautuu vaikuttava näkymä olohuoneen kymmenen metrin levyisestä ikkunasta. Mutta jotakin häneltä vielä puuttuu. Johnson haluaa ilmielävän ihmisen lemmikkieläimekseen katsellakseen häntä - ei pilkkahinnasta, sillä hän arvostaa ihmistä. Valinta osuu rutiköyhään Fr. Jacobiin, tarjous on ainutlaatuinen: 50 000 killinkiä vuoden palveluksesta, mukava lasiasunto ylellisen huoneiston keskellä, hyvä ruoka, viinaakin kolme desilitraa keskiviikkoisin. Jacob tienaisi enemmän kuin paras ammattimies ainoana velvollisuutenaan oleskella viisi tuntia päivässä lasihuoneen näkyvässä osassa. Tingitään ehdoista, tehdään tarkka sopimus. Jacob suljetaan lasihuoneeseen, lukko sinetöidään ja avain talletetaan kaupungintalon kassakaappiin. Sitten pääsemmekin seuraamaan Jacobin elämää lasihäkissä ja Johnsonin mietteitä sen ulkopuolella..."
