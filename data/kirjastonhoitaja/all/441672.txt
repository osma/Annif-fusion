Hei! Onko maksalla ollut ennen vanhaan joitakin symbolisia merkityksiä kuten sydämellä nykyään (rakkaus ym.)? Muistelisin, ettei sitä ole pidetty pelkästään elimenä, joka on tärkeä kehon aineenvaihdunnalle.
Kiitos :)
Maksalla on ollut lukuisia symbolisia merkityksiä eri kulttuureissa ja eri aikakausina. Maksaa on pidetty esimerkiksi intohimon elimenä (roomalaiset) sekä jumalien suosimana elimenä, osittain sen verisen tummanpunaisen värin takia. Maksan on ajateltu myös omaavan kyvyn paljastaa jumalallisia salaisuuksia. 

Sielulla on nähty olevan yhteyksiä maksaan. Myös filosofi Platon kirjoitti Timaios-teoksessaan maksan yhteydestä sieluun. Hän liitti maksaan myös ennustamisen taidon. Maksalla on keskeinen rooli Prometheus-myytissä. Tulen ihmisille lahjoittanutta Prometheusta rankaistiin sitomalla hänet erämaassa sijaitsevaan pylvääseen ja usuttamalla hänen kimppuunsa kotka. Kotka nokki Prometheuksen maksaa päivittäin ja joka yö se kasvoi takaisin ennalleen. 

Lähteet:
Barbara G. Walker: The Woman's Dictionary of Symbols and Sacred Objects. Harper & Row, 1988.
Dominique Lecourt: Prometheus, Faust ja Frankenstein – Tieteen etiikka ja sen myyttiset kuvat. Gau-deamus, 2002.
Platon: Timaios. Teoksessa: Teokset viides osa. Otava, 1982. 
Symbolit ja merkit – alkuperä ja merkitys. Gummerus, 2009.
