Haluaisin tarkan osoitteen mistä voin tiedustella omista henkilökohtaisista sotalapsisiirrosta, lähemmin milloin lähtö, mitä kautta Ruotsiin sekä milloin paluu Suomeen.
Olen syntynyt 4.5.37 Viipurissa, nimi Raili Salme Marjatta Pennanen, 
isä Viljo Evert Pennanen, äiti Valma Helena Pennanen
En muista lähdösta mitään, paluu Göteborgista (jossa olin lähes 5 vuotta samassa perheessä Karin ja Hugo Anderssonilla) tapahtui kesällä 1946.
Tässä asiassa kannattaa ensisijaisesti kääntyä Kansallisarkiston puoleen.

Kansallisarkistossa säilytetään Lastensiirtokomitean arkistoa.

Lastensiirtokomitea oli sosiaaliministeriön alainen komitea, joka vastasi sotalasten siirroista vuosina 1941—1949. 

Lastensiirtokomitean arkistoa voi hyödyntää etsittäessä tietoa jatkosodan aikana Ruotsiin lähetetyistä lapsista. Myös talvisodan aikana siirretyistä lapsista on arkistossa kantakortisto.

Lastensiirtokomitean arkiston keskeisintä aineistoa ovat lapsista kerätyt kantakortistot. Kortteihin on merkitty lapsen nimi, syntymäaika ja kotipaikka. Siitä selviävät myös lähtö- ja paluuajat, vanhempien nimet ja ammatit sekä sijoituspaikka Ruotsissa.

Arkisto sisältää myös matka- ja passilistoja, meno- ja paluuluetteloita, lastensiirtokomitean pöytäkirjoja sekä saapuneita asiakirjoja kuten anomuksia ja kirjeitä.

Täyttämällä lupahakemuksen Kansallisarkiston Rauhankadun toimipisteessä Helsingissä voi saada maksutta kopion omasta kantakortista ja esteettömyystodistuksesta. Jos ei pääse itse paikalle, voi maksua vastaan tilata suppean tai laajan selvityksen itseä koskevista asiakirjoista. Tietoja voi kysyä myös valtakirjalla.

Lisää tietoa Lastensiirtokomitean arkistosta Kansallisarkistossa löytyy seuraavasta verkko-ositteesta:
http://wiki.narc.fi/portti/index.php/Lastensiirtokomitea

Kansallisarkiston yhteystiedot:

Käyntiosoite: Rauhankatu 17
Postiosoite: PL 258, 00171 Helsinki
Puhelin: 029 533 7000
Faksi: (09) 176 302
Sähköposti: arkisto[@]narc.fi


Etsittäessä sotalapsiin liittyvää tietoa voi myös kääntyä Ruotsin valtionarkiston puoleen. Lastensiirtokomitea teki yhteistyötä ruotsalaisen Hjälpkommittén för Finlands barnin kanssa. Sen arkisto ja tietoja sotalapsista löytyy siten myös Ruotsin valtionarkistosta.

Hjälpkommittén för Finlands barnin arkiston aineistoa ovat mm. rekisterikortit, matkasetelit, lääkärintarkastuskortit sekä kirjeenvaihto vanhempien ja kasvattivanhempien välillä (ruotsinnokset). Lisätietoja voi kysyä suoraan Ruotsin valtionarkistosta (www.riksarkivet.se, sähköposti: riksarkivet[@]riksarkivet.se, puhelin: +46 10 476 7000).

Myös Sotalapsiliitto tarjoaa sotalapsiin liittyvää tietoa. Järjestön kotisivuilta #link::3f5374df-2a51-4a85-9d12-8a79eb198567::http://www.sotalapset.fi/::linkend# löytyy moninaista tietoa sekä Sotalapsiliiton eri jäsenyhdistysten yhteystiedot.
