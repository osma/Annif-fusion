Onko tietoa musta-harmaasta "jussipaidasta"? onko sillä omaa nimeä, mikä sen historia on?
Marketta Luutonen on tehnyt väitöskirjan Kansanomainen tuote merkityksen antajana: tutkimus suomalaisesta villapaidasta. Väitöskirjan toinen pääkohde on juuri jussipaita. Jussipaitoja tehtiin tummanpunaharmaana. Myöhemmin valmistettuja paitoja, joiden värit olivat sininen ja harmaa kutsuttiin anttipaidaksi. Sini-harmaan version nimitys anttipaita juontaa juurensa siihen, että ensimmäisenä näitä paitoja valmistanut kutomo sijaitsi Isontalon Antin mailla. Alahärmäläinen Kleemolan kutomo oli alkanut valmistaa näitä siniharmaita paitoja 1950-luvun alussa, koska puna-harmaa väritys ei miellyttänyt kaikkia ja körttiläisille tummempi paita kävi paremmin kaupaksi. Jussipaidasta on valmistettu myös mustan ja harmaan yhdistelmää, jolle ei kuitenkaan tunnu olevan mitään erityistä nimitystä, mutta taustalla lienee körttiläisten mustan värin suosiminen. Selvitimme asiaa manuaalisten ja elektronisten tiedonlähteiden lisäksi erilaisilta käsityöasiantuntijoilta. Halutessasi voit ottaa yhteyttä myös Etelä-Pohjanmaan maakuntamuseoon, e-mail: epmaakuntamuseo@seinajoki.fi ja p. (06) 416 2649. Nykyään jussikuviota käytetään käsitöissä lähes millaisina väriyhdistelminä tahansa ja erityisesti perinteinen viininpunaisen ja harmaan, mutta myös juuri mustan ja harmaan yhdistelmä ovat suosittuja.  (Körttiläiset ovat käyttäneet myös mustaa paitaa, jonka rintaa elävöittivät siniset raidat, kaksi ohutta ja yksi leveämpi. Kun Vihtori Kosola poseerasi lehtikuvassa tämä paita päällään yhdistettiin tämä sinimusta paita myös IKL:ään. Tässä Kosolaankin liitetyssä körttipaidassa ei kuitenkaan ole jussipaidoille tyypillistä salmiakkikuviota.) Lisätietoa aiheesta: Luutonen, Marketta: Kansanomainen tuote merkityksen antajana: tutkimus suomalaisesta villapaidasta, 1997 Luutonen, Marketta: Jussipaita viestittää, Pirta 1/98, s.2-5 Uusiniitty, Liisa: Jussipaita päällä ei herroja kumarrella, ET-lehti 3/99, s.102-105 Rautio, Pirjo: Jussipaidan juuret Korsnäsissä, Ilkka 13.5.1997, s. 1, 7.
