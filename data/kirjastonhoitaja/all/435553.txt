Moi, täällä ruudun takana pähkäilen, mikä olisi 13-vuotiaalle hyvä opus oman kirjan kirjoittamiseen ja miten hyvät mahdollisuudet olisi tuon ikäisellä saada oma kirja julkaistavaksi? Ja olisiko teillä mitään hyviä vinkkejä takataskussa kirjan kirjoittamiseen liittyen?
Kiitos etukäteen avusta!
Laitoinkin jo toiseen kysymykseesi listaa kirjoitusoppaista.

13-vuotiaan mahdollisuuksista kirjan julkaisuun on vaikea sanoa mitään tilastollisesti tarkkaa, mutta kyllä nuoretkin ovat saaneet kirjojaan julki ihan kaupallisilta kustantajiltakin. Esimerkiksi suosittu dekkarikirjailija Leena Lehtolainen oli 12-vuotias, kun Kustannusosakeyhtiö Tammi julkaisi hänen esikoisteoksensa ”Ja äkkiä onkin toukokuu”.

Mahdollisuudet saada kirja julkaistua paranevat, jos kirja on annettu luettavaksi useille esilukijoille – esimerkiksi vanhemmille tai kavereille – ja muokattu käsikirjoitusta saadun palautteen mukaan. Kieliasu kannattaa tarkistuttaa jollakulla, joka osaa tarvittaessa laittaa pilkut paikalleen ja havaita mahdolliset kirjoitusvirheet tai muut tekstiä heikentävät seikat. Mahdollista on käyttää myös maksullisia arvostelupalveluita, esimerkiksi osoitteesta http://www.nuorenvoimanliitto.fi/kirjoittajakoulutus/arvostelupalvelu/ löytyvää Nuoren voiman liiton palvelua. Se tosin ei ole etenkään pitkissä teksteissä ihan halpaa lystiä.

Käsikirjoitus kannattaa lähettää useisiin kustantamoihin, sillä silloin on suurempi mahdollisuus, että joku niistä kiinnostuu julkaisemaan kirjan. Jos kirja on esimerkiksi dekkari, fantasiakirja tai runokirja, kannattaa miettiä, löytyisikö juuri siihen lajiin erikoistunut kustantaja. Esimerkiksi Myllylahti-kustantamo on erikoistunut dekkareihin ja saattaa julkaista helpommin esikoiskirjailijan dekkarin kuin joku iso yleiskustantamo. Jonkinlainen lista suomalaisista kustantajista löytyy osoitteesta http://www.kirjastot.fi/kirjallisuus/kustantajat. Osoitteesta http://www.kirjasuora.fi/kustantajat-verkossa.html löytyy tarkempaa aiheittaista erittelyä pienistä kustantajista.

Vaikka kustantamo olisi kiinnostunut käsikirjoituksesta, kannattaa varautua vielä siihen, että käsikirjoitusta joutuu luultavasti vielä muokkaamaan kustannustoimittajalta saadun palautteen perusteella. Kirjan matka käsikirjoituksesta painetuksi ei ole aina ihan lyhyt eikä helppo.

Mikäli mikään kustantamo ei ole kiinnostunut julkaisemaan teostasi, ei kannatta masentua. Harry Potter -kirjojen kirjoittaja J. K. Rowling tarjosi ensimmäistä käsikirjoitustaan lukuisille kustantamoille, jotka eivät olleet siitä kiinnostuneita. Kustantamoissa ei asu aina kaikki viisaus siitä, mitä kannattaa julkaista.

Omakustantaminen on nykyään hyvä mahdollisuus saada kirjansa julkaistuksi. Valmiista kirjasta voi ottaa kohtuullisin kustannuksin pienen painoksen ja tarjota sitä niin tutuille, netin kautta, kirjakaupoille kuin kirjastoillekin. Markkinoinnissa tosin on työtä. Kirjastoille kirjaa kannattaa tarjota tukkuvälittäjien kautta, joita ovat BTJ, Kirjavälitys ja Booky.fi.
