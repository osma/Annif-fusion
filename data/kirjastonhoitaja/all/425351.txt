Kuka dekkaristi kirjoittaisi saman tyylisesti kuin Reijo Mäki? Mieheni ei ole mikään innokas lukija, mutta kaikki Mäen dekkarit hän lukee nopsaan ja "tykästyneesti" läpi. Olisi mukavaa voida suositella hänelle muitakin kirjailijoita, mutta itse en lue tuon tyyppistä kirjallisuutta, enkä siis osaa tässä lajissa auttaa.
Minut tekee niin onnelliseksi se, että näen hänet edes joskus keskittyneenä nenä kirjassa, koska minulle itselleni kirja on ollut paras ja uskollisin ystävä koko elämäni ajan.
Täysin Reijo Mäen kaltaista kirjailijaa ei ole toista, mutta voisin ehdottaa joitakin nimiä. Suomalaisista miesyksityisetsivistä kirjoittavista kirjailijoista tulevat mieleen ensimmäisinä Totti Karpela ja Markku Ropponen. He eivät tosin ole yhtä humoristisia kuin Mäki. Jos huumoria hakee, niin Eero Pasasen kirjoissa sitä olisi enemmän, samoin Tapani Baggella. Hänen päähenkilönsä on kapakoissa viihtyvä poliisi Kononen. Ari Paulowia on pidetty hyvänä kovaksikeitetyn rikoskirjallisuuden taitajana, mutta itse en tarkemmin tunne hänen tuotantoaan. Paulow voisi silti olla kokeilemisen arvoinen.

Matti Laine saattaisi hyvä nimi miehesi luettavaksi: hänen kirjoissaan riittää vauhtia, kun useimmissa kirjoissa päähenkilönä oleva sarjakuvataiteilija joutuu selvittämään rikoksia. Myös Matti Röngän inkerinsuomalaisesta Viktor Kärpästä kertovat kirjat voisivat miellyttää miestäsi, ja niissä on huumoriakin mukana. Marko Leinon kirjat ovat paljon synkempiä, mutta etenkin ”Ansa” on minusta todella hieno kuvaus poliiseista ja alamaailman toimijoista. Leinon kirjoissa erityisesti miesnäkökulma painottuu. Jos trillerit kiinnostavat, suosittelen Ilkka Remeksen, Taavi Soininvaaran ja Tero Sompin kirjoja. Niissä liikutaan Suomen lisäksi ulkomailla, ja ne onnistunevat pitämään useimmat lukijat tiukasti otteessaan.

Toivottavasti tuosta joukosta löytyisi miestäsi kiinnostavia kirjailijoita. Kirjoista pitäminen on niin yksilöllistä, että täysin osuvasti niitä on mahdoton suositella, mutta kokeilemalla selviää, mitkä tuntuvat hyviltä. Ulkomaalaisia kirjailijoitakin olisi, mutta pitäydyin nyt vain kotimaisissa. Lista on noin miehinen, koska mieleeni ei tullut oikein Mäkeen rinnastettavia naiskirjailijoita.
