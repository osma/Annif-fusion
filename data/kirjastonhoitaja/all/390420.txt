Onko kaunokirjallisuutta tai muistelmia afasian aikuisena kokeneista, potilaan tai omaisten näkökulmasta? Kirjat voisivat olla rohkaisevia.


Plussan teille jo antama Martti Kainulaisen ”Kaijan kirja - kertomus afasiasta” (Kirjayhtymä, 1992) vaikuttaa ihan hyvältä löydöltä.  Muistelmat on kirjoitettu afasiapotilaan omaisen (aviomiehen) näkökulmasta. Saatteessa hän kirjoittaa, että omaisia tarvitaan usein pitämään afasiapotilaiden puolia.  Rohkaisevasta näkökulmasta kertoo takakansiteksti: ”Kaijan kirja kuvaa sisukasta naista, perusäitiä, joka ei suostu sopeutumaan sairaaksi. Hän ei ole tapaus vaan ihminen joka haluaa itselleen kielen ja kontaktit”.

Muita afasia-aiheisia muistelmia ja romaaneja:
1) J. Bernlef: Förmörkelse (Norstedt, 1996). Romaani afasiasta.
2) Ingrid TROPP ERBLAD: Katt börjar på S - en berättelse om orden och hur det känns att förlora dem (LT, 1982). Muistelmateos afasiasta.
3) Riitta Keskinen:  Aivoton hiihtäjä (omakustanne, 1998). Muistelmateos afasiasta.
4) Manu Rytisalmi: Halvaus, afasia  (Otava, 1975). Rytisalmen  kirja oli Roma-tietokannassa luokiteltu romaaniksi,  mutta pääkaupunkiseudun kirjastoista se löytyy tietokirjojen joukosta. Kirjaa on kuvailtu mm. sanoilla ”afasia, halvaus, kuntoutus, parantuminen”.  
5) Miehet kalassa (Aivohalvaus- ja afasialiitto, 1998) Kirja kertoo potilaiden harrastuksista, etenkin kalastuksesta.

Jos hakua hieman laajentaa, nämäkin elämäkerrat ja romaanit saattaisivat kiinnostaa:  

1) Anja Kohonen:  Nerokas nolla (Kirjapaja, 1998).
Muistelmat kertovat Euroopan neuvoston kustannuslaskijasta, jolla on vaurio aivoissa. Positiivisuuteen viittaa ainakin takakansiteksti: ”Niin uskomatonta ja ihmeellistä voi elämä olla, kun näkee koko maailman toisin kuin muut.”  
2) Hannu Simpura: Jo-Ku. Änkytysromaani. (Tammi, 2000) Romaanin päähenkilö opettelee (onnettomuuden jälkeen) kielen uudelleen, tavu tavulta. 
3) Matti Pulkkinen: Ehdotus rakkausromaaniksi (Gummerus, 1992). Romaanin päähenkilö on kokenut aivohalvauksen. 
4) Koipijärvi, Erkki: Muru  (omakustanne, 1998)Muistelmateos, aiheina aivoverenvuoto, aivohalvaus ja kuntoutus. Kirja kertoo vaimon vammautumisesta aviomiehen näkökulmasta. 

Elämäkertoja ja muistelmia on kerätty myös Aivohalvaus-ja dysfatialiiton sivuille:
http://www.stroke.fi/avh_kirjallisuus.html

Teosten saatavuustiedot löytyvät Plussasta:              
http://www.libplussa.fi
