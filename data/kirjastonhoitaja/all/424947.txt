Mitä tarkoittaa sana kesä. Vanha kansa sanoi, että kesä loppuu juhannukseen. Kyllähän kesä jatkuu mielestäni siitä vielä pitkään.

Onko sanayhteyttä kesä, kesiminen? Olisiko kyseessä luonnon herääminen ja uusiutuminen keväästä keskikesään juhannukseen. Tämän jäkeen ei enää uusiutumista tapahtuisi?
Sana "kesä" tarkoittaa Nykysuomen sanakirjan mukaan lämpimintä vuodenaikaa, varsinaisesti kesä-, heinä- ja elokuuta, joskus vuoden lämpimämpää puoliskoa. Sanaa käytetään myös symbolisesti kuvaamaan onnellista aikaa, esim "Sydämeeni koitti kesä". Suomen murteissa "kesä" on ollut aiemmin itäsuomalainen sana ja Länsi-suomessa on käytetty sanaa "suvi". Sana "kesä" viittaa mahdollisesti maatalouskulttuuriin. Lisätietoja löytyy mm. Nykysuomen sanakirjasta ja Nykysuomen etymologisesta sanakirjasta. 
Sirpa Karjalaisen "Juhlan aika" -kirjassa sanotaan, että vanhan uskomuksen mukaan juhannukseen päättyy pikkukesä, jota seuraa isokesä. Jos pikkukesä on kylmä, isokesä on lämmin ja päinvastoin. 
Juhannus ajoittuu kesäpäivänseisaukseen ja sen jälkeen valoisa aika alkaa hitaasti lyhetä. Ehkä tämä on saanut pessimistit sanomaan, että kesä loppuu juhannukseen. 
En löytänyt lähteistä yhteyttä sanojen "kesä" ja "kesiminen" välillä. "Kesi" on Nykysuomen sanakirjan mukaan nahan ohut pintakerros(esim. marraskesi, orvaskesi). Kesiminen on kuivuneen keden irtautumista, ihon pintakerroksen hilseilemistä. 

Lähteitä:
Sirpa Karjalainen: Juhlan aika. Suomalaisia vuotuisperinteitä. 1995.
Nykysuomen sanakirja. Toinen osa. 1963.
Kaisa Häkkinen: Nykysuomen etymologinen sanakirja. 2004
Kustaa Vilkuna: Vuotuinen ajantieto. 1981.
Suuri perinnekirja. Suomalaista juhlaperinnettä ennen ja nyt. Toim. Satu Aalto. 1999

Lisätietoja voi kysellä myös Kotimaisten kielten tutkimuskeskuksessa sijaitsevasta Kielitoimistosta. Siellä annetaan ohjeita ja neuvoja kielenkäyttöön ja sanastoon liittyvissä kysymyksissä puhelimitse. Kielitoimisto ohjaa ja neuvoo myös nimistökysymyksissä.
Suomen kielen käyttöä koskeviin kysymyksiin vastataan neuvontapuhelimessa 020 781 3201 tiistaista torstaihin klo 9–14 sekä maanantaisin ja perjantaisin klo 9–12.

Etnologisesta kirjastosta, joka sijaitsee Helsingin keskustassa, löytyy paljon vanhaa perinnettä käsitteleviä kirjoja, joita voi myös lainata. Kirjaston yhteystiedot ja aukioloajat:
SUOMALAISEN KIRJALLISUUDEN SEURAN KIRJASTO
Yleinen osasto: Hallituskatu 1
Etnologinen osasto: Hallituskatu 2B (Ritarihuone)
Puhelin: 09-131 231 (vaihde), 131 23274 (etnologinen osasto), 131 23271 (yleinen osasto)
Faksi: 131 23220
Etnologinen osasto avoinna ma, ke, pe klo 10-16, ti, to klo 10-18
Yleinen osasto avoinna ma, ke klo 10-18, ti, to-pe klo 10-16
