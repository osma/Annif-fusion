Olen työharjoittelussa vanhusten parissa.Mistä saisin neuvoja toimintatuokioiden järjestämiseen?
Seniori- ja vanhustyötä käsittelevien kirjojen määrä on kasvamassa, joten useista eri näkökulmista kirjoitetuista teoksista alkaa olla tarjontaa. Mainitsen tässä neljä esimerkkiä, joissa kaikissa on lähtökohtana virikkeiden antaminen ja toimintaan kannustaminen. - Seniori- ja vanhustyö arjen kulttuurissa -niminen kirja vuodelta 2003 sisältää sekä teoriaa että ammattikäytäntöä. Etenkin loppupuolella käsitellään erilaisia taidemuotoja elämän rikastuttajina ja virikkeitä antavina toimintamuotoina. - Kirsti Koivulan Säpinää syksyyn : ohjaajan kirja vuodelta 2003 on tällä hetkellä käsiin saamistani teoksista parhaiten kysymykseesi vastaava.  Se on kolmas ja viimeinen osa sarjasta, jossa käydään läpi vuoden päivät: merkki-, teema- ja kansallispäivät. Vanhan kansan ja historian tapahtumat ovat siinä tietoiskujen ja -kilpailujen muodossa. Kirjan lopussa on leikkejä ja tietokilpailuja. Kimmokkeita kevättalveen : ohjaajan kirja sisältää vuoden alun vappuun asti sekä Kipinöitä kesään : ohjaajan kirja puolestaan käsittää kesän vapusta elokuun loppuun. Tekijällä on muitakin samantyyppisiä kirjoja, joista voi löytyä virikkeitä. - Esa Santalan ja Eeva Sonnisen kirja Vanhenemisen taide vuodelta 1997 - Omaehtoisen elämän opaskirja on paitsi omaehtoista selviytymistä korostava kirja myös Eläkeläisen "puuhamaa" -osuudeltaan hyviä ideoita puuhatuokioihin antava teos. - Marjo Stenbergin Meidän kodin jumppahetki 1:n vuodelta 1994 mainitsen esimerkkinä vanhusten liikuntaan ja voimisteluun kannustavista ohjaajalle tarkoitetuista teoksista. Suosittelen! Kirjojen saatavuuden näkee HelMet-aineistohausta http://www.helmet.fi/ .
