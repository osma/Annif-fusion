9.7.2004 on vastattu kysymykseen piikojen palkoista 1800-luvun alkupuolella. Vastauksessa mainitaan mm. "Vuonna 1833 piika sai pestinä kahdeksan riksiä ja palkkana toisen mokoman".  Jäin ihmettelemään mikä se pesti tässä mielessä on. En löytänyt netistäkään, ehkä hain huonosti. Olen kyllä kuullut "pestuumarkkinoista", joka oli se aika/tapahtuma  vuodesta, jolloin otettiin uusi työpaikka, pestauduttiin uuteen taloon. Saiko piika/renki  pestautumisen yhteydessä jonkun tietyn rahasumman, siihenkö vastauksessa viitattiin?
Toivo Vuorelan Kansanperinteen sanakirjassa (1979) pesti on palvelussopimus, pestiraha piialle t. rengille sopimuksen vahvistamiseksi maksettu vaihtelevan suuruinen rahasumma.
