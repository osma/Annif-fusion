Mitä tarkoittaa  Kaksinkantaja ?
Kaksinkantaja on järvi Lieksassa, Jongunjoen lähellä. Jongunjoki virtaa Kuhmon Jonkerinjärvestä Lieksanjokeen. Kaksinkantajan tuntumassa sijaitsee Karhu-Väinön eli maineikkaan karhunkaatajan Väinö Heikkisen talo. Heikkinen on kaatanut elämänsä aikana 36 karhua.

Alueella tunnetaan tarina, jonka mukaan järveen olisi syksyisten niittotöiden aikaan hukkunut kaksosia odottanut nainen. Järvi oli ollut heikossa jäässä, ja niittoväki oli - kenties järviruokoa kerätäkseen? - uskaltautunut jäälle. Jää oli pettänyt raskaana olevan naisen alta. Tämän tarinan kuulimme itseltään Karhu-Väinöltä.

Sitä, onko "kaksinkantaja" tarkoittanut kaksosia odottavaa naista yleisemminkin, emme pysty sanakirjalähteiden valossa sanomaan. Daniel Jusleniuksen "Suomalaisen Sana-Lugun Coetus" -teoksesta (1745) emme sanaa löytäneet, emme myöskään Christfrid Gananderin "Nytt Finskt Lexiconista" (1787) emmekä Elias Lönnrotin "Suomalais-Ruotsalaisesta  Sanakirjasta" (1880). Katsoimme myös Suomen murteiden sanakirjan, mutta "kaksinkantajaa" ei ole sielläkään.

Tämän vastauksen lähettämisen jälkeen saimme Joensuun seutukirjastosta tiedon, jonka mukaan Kaksinkantaja-nimen taustaa selvitetään teoksessa Rissanen, Veikko: "Kitusen kintereillä : tarina karhunkaatajasta" (1988), sivuilla 19 - 21.    

Suomenkieliseen nimistöön ja muihin kielemme ilmiöihin littyvissä kysymyksissä suosittelemme kääntymistä Kotimaisten kielten tutkimuskeskuksen tietopalvelun puoleen. Tänä kesänä tietopalvelu, samoin kuin tutkimuskeskuksen kirjasto, ovat muuton takia kiinni, mutta syyskuusta lähtien palveluja on taas saatavilla. Nimistönhuollon puhelinnumero on 020 781 3203.

Suomalaisen Kirjallisuuden Seuran kirjasto, joka tällä kertaa tähän nimikysymykseen vastasi, tarjoaa tietopalvelua lähinnä perinnetieteiden, kulttuurien tutkimuksen, kotimaisen kaunokirjallisuuden ja kirjallisuudentutkimuksen alalta.
